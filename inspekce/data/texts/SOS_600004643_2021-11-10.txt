                                     Česká školní inspekce
                                      Pražský inspektorát
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIA-2494/21-A


Název                               Vyšší odborná škola a Střední průmyslová škola
                                    dopravní, Praha 1, Masná 18
Sídlo                               Masná 18, 110 00 Praha 1
E-mail                              info@spsdmasna.cz
IČ                                  70837899
Identifikátor                       600004643
Právní forma                        příspěvková organizace
Zastupující                         Ing. Josef Ineman
Zřizovatel                          Hlavní město Praha
Místo inspekční činnosti            Masná 18, 110 00 Praha 1
                                    Masná 8, 110 00 Praha 1
Termín inspekční činnosti           10. 11. 2021 − 12. 11. 2021 a 15. 11. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou a vyšší
odbornou školou podle § 174 odst. 2 písm. b) a c) zákona č. 561/2004 Sb., o předškolním,
základním, vyšším, odborném a jiném vzdělávání (školský zákon), ve znění pozdějších
předpisů.


                                         Charakteristika
Vyšší odborná škola a Střední průmyslová škola dopravní, Praha 1, Masná 18 (dále „škola“
nebo „instituce“) vychovává odborné pracovníky pro vyšší a střední články řízení v oboru



2021/2022
dopravy a v činnostech s dopravou souvisejících. Střední škola poskytuje vzdělává ní
zakončené maturitní zkouškou ve čtyřletých oborech vzdělání Provoz a ekonomika dopravy
se zaměřením na Silniční dopravu, Železniční dopravu, Městskou dopravu, Leteckou
dopravu, Dopravní služby v cestovním ruchu, Zasílatelství a logistiku; Dopravní prostředky
se zaměřením na Silniční vozidla; Elektrotechnika se zaměřením na Telekomunik ač ní
a informační techniku. Ve vyšší odborné škole se studenti vzdělávají podle akreditovanýc h
vzdělávacích programů Diagnostika silničních vozidel a Dopravní logistika a obchod.
Instituce poskytuje vzdělávání ve dvou budovách (Masná 18 a 8) v historickém centru Prahy.
K 30. 9. 2021 se ve střední škole vzdělávalo v 25 třídách celkem 637 žáků. Ve vyšší odborné
škole bylo k 31. 10. 2021 poskytováno vzdělávání v 6 skupinách 100 studentům. Nejvyšší
povolený počet žáků (780) ve střední škole je využit přibližně z 82 %, nejvyšší povolený
počet studentů ve vyšší odborné škole (240) je využit téměř ze 42 %.
Škola své odborné zaměření podporuje členstvím v řadě odborných a profesních svazů
a úzkou spoluprací se sociálními partnery.


                         Hodnocení podmínek vzdělávání
Ředitel školy (dále „ředitel“) dlouhodobě naplňuje reálně stanovenou a pedagogy sdílenou
koncepci a strategii rozvoje školy, která vychází z analýzy stavu instituce, koresponduje
s posláním školy i se záměry zřizovatele a zohledňuje vývoj společenské poptávky na trhu
práce i nové trendy ve vzdělávání. Základním nástrojem inovace odborného vzdělávání jsou
průběžně aktualizované školní vzdělávací programy a akreditované vzdělávací programy.
Kvalitní naplňování profilu absolventa podporují příkladně rozvíjené partnerské vztahy se
sociálními partnery. Přínosné jsou zejména pro zajištění odborných praxí žáků a studentů,
poskytování studijních materiálů a učebních pomůcek, inovaci obsahu učiva v souladu
s novými poznatky vědy a techniky, zajištění profesního růstu pedagogů. Spolupráce se
středními průmyslovými školami stejného zaměření umožňuje sdílení zkušeností
z výchovně vzdělávacího procesu. Zákonní zástupci žáků se do chodu školy zapojují
prostřednictvím školské rady, Rady rodičů a spoluúčastí při organizování či finanč ním
zabezpečení školních a mimoškolních aktivit. Žákům je v rámci komunikace dán prostor na
setkáních Studentského výboru školy s vedením instituce. Konstruktivní partnerské vztahy
rozvíjí vedení školy rovněž se zřizovatelem, který se finančně podílí na zlepšování podmínek
vzdělávání.
Funkční vícestupňový systém řízení, který vychází z účelného delegování kompetencí,
stanovení transparentních pravidel a jasně vymezených úkolů vytváří optimální podmínky
pro fungování školy. Pravidelné porady na různých úrovních řízení a plně elektronický chod
školy umožňují jak vzájemnou informovanost, tak i operativní řešení vzniklých problémů.
Pedagogové efektivně spolupracují v rámci vyučovaných oborů i předmětových komisíc h,
např. v oblasti hodnocení naplňování vzdělávacích obsahů jednotlivých vyučovac íc h
předmětů včetně společného vyhodnocení dopadů distanční výuky po návratu žáků
a studentů k prezenční výuce, v oblasti organizačního zajištění vzdělávacích aktivit
a evaluace výsledků vzdělávání. Realizovaný způsob řízení je založený na otevřené
konstruktivní komunikaci s pedagogickými pracovníky i dalšími aktéry vzdělávání.
Kontrola výchovně vzdělávacího procesu je prováděna systematicky a komplexně. Na jejím
základě jsou přijímána opatření směřující ke zkvalitnění poskytovaného vzdělávání. Závěry
z hospitační činnosti zpravidla vyúsťují v konkrétní doporučení ke zlepšení pedagogické
práce, avšak z přímého pozorování inspekčního týmu vyplývá, že se nedaří vždy aplikovat
stanovená metodická opatření do výuky, což se projevuje i v rozdílné úrovni hospitovanýc h


2021/2022                                    2
hodin. Pro zefektivnění vzdělávacích strategií na úrovni školy schází systematické sdílení
poznatků z hospitační činnosti v rámci jednání pedagogické rady a předmětových komisí
i jejich cílené využívání k eliminaci některých nedostatků a k ověření posunu úrovně kvality
pedagogické práce.
Výsledkem koncepční personální práce vedení školy je kvalifikovaný pedagogický sbor
čítající k termínu inspekční činnosti 85 učitelů. Pedagogický sbor se postupně obměňuje ve
prospěch příznivější věkové skladby. Převaha zkušených a odborně způsobilých pedagogů
zajišťuje kontinuitu vzdělávání i podporu nově začínajícím nebo nastupujícím pedagogům.
Nově začínající vyučující vnáší do výuky zejména inovativní metody a formy práce. Další
vzdělávání pedagogických pracovníků probíhá plánovitě, podporuje profesní zájem
vyučujících. V souladu s potřebami školy je zaměřeno např. na prohlubování odborné
kvalifikace, inkluzivní vzdělávání, zajištění maturitní zkoušky a využití vhodných online
nástrojů ve výuce na dálku. Vedení školy rovněž klade důraz na svůj profesní růst.
Efektivním vícezdrojovým financováním se řediteli daří zajistit plynulý chod instituce
i naplňovat vzdělávací programy. Vedení školy průběžně vyhodnocuje a zkvalitňuje
materiálně technické podmínky pro vzdělávání. Realizované rekonstrukce a úpravy
v posledních letech přispěly k dalšímu rozvoji školy a vytvoření velmi dobrých podmínek
pro výuku. Instituce disponuje dostatečným počtem kmenových i odborných učeben. Ve
všech učebnách jsou nainstalovány dataprojektory a počítače. Část učeben je vybavena
dotykovým displejem s možností nekonečně dlouhé popisovací plochy, což učitelé využíva jí
k uložení probíraného učiva do žákovských uložišť či jeho odeslání do mobilních telefonů.
Ve výuce odborných předmětů jsou efektivně využívána specializovaná pracoviště např.
učebna letecké dopravy se simulátory dopravního letadla a řízení letového provozu, učebna
kolejové dopravy s vlastními školními simulátory metra, tramvaje i vlaku, elektro laboratoř,
strojní laboratoř, učebna fiktivní firmy, jazykové učebny. Žáci a studenti mají k dispozic i
školní knihovnu s rozsáhlým školním knižním fondem včetně studijních materiálů
v elektronické podobě. Výuka tělesné výchovy probíhá ve vlastní tělocvičně nebo na
venkovním hřišti. K utváření kultivovaného prostředí školy přispívají výtvarné
a fotografické práce žáků, relaxační zóny vybavené moderním sedacím nábytkem,
informační kiosky s velkoplošnými obrazovkami. Členitost vnitřních prostor klade zvýšené
nároky na zajištění bezpečnosti žáků a studentů. Vedení školy vyhodnocuje případná rizika
a sleduje míru úrazovosti žáků, jež je stabilně nízká. Ke zvýšení bezpečnosti žáků, studentů
i zaměstnanců školy přispívá nainstalovaný čipový a kamerový systém.


                          Hodnocení průběhu vzdělávání
Koncepčně pojatý výchovně vzdělávací proces spolu s příznivými podmínkami výuky vede
ke kvalitnímu naplňování profilu absolventa. Profesní příprava žáků a studentů je na velmi
dobré úrovni a vytváří optimální předpoklady pro uplatnění absolventů na trhu práce.
Společným znakem všech sledovaných hodin ve střední škole byla klidná pracovní
atmosféra. Žáci dodržovali pravidla přirozené komunikace s učiteli a respektovali stanovené
postupy práce. V hospitované výuce převládaly metodicky a didakticky zdařilé hodiny.
Vyučující propojovali učivo s reálnými situacemi, často využívali znalosti a zkušenosti žáků
i mezipředmětové vztahy, dbali na názornost výuky a dostatečné procvičování učiva.
Používané didaktické metody a formy práce byly vzhledem k dosahování stanovených cílů
ve většině případů efektivní, odpovídaly charakteru předmětu a učiva. Především při
praktických činnostech vyučující systematicky vedli žáky k osvojování, rozvoji
a uplatňování odborných znalostí a dovedností důležitých pro úspěšný výkon budoucího
povolání nebo pro terciární studium. Žáci byli důsledně vedeni k používání správné odborné


2021/2022                                    3
terminologie, k samostatnému a logickému myšlení, vzájemné spolupráci a k chápání
a dodržování pracovních postupů a zákonitostí. Míra individuálního přístupu a pracovní
tempo odpovídaly náročnosti úkolů, na nichž žáci pracovali. Vyučující a žáci účelně
využívali materiálně-technické vybavení školy, např. elektrotechnická cvičení byla
realizována na pracovišti vybaveném moderními stoly s možností využití různých
napěťových zdrojů a s digitálním měřením regulovaných veličin. Atraktivitu sledované
výuky např. zvyšovalo i účelné využití speciálního simulačního programu před samotným
fyzickým měřením některých úloh. V převážné části sledovaných hodin v oblasti jazykové
komunikace pedagogové využívali širokou škálu výukových metod včetně problémového
učení, kritického čtení či didaktické hry. Zařazování skupinové práce nebo práce ve
dvojicích většinou podporovalo vzájemnou spolupráci žáků. Při interpretaci vhodně
zvolených ukázek z literárního díla žáci vyšších ročníků prokazovali schopnost samostatně
porozumět textu a uplatnit své znalosti z literárněvědné terminologie. Řečové dovednosti
žáků byly ve výuce cizích jazyků rozvíjeny rovnoměrně, systematicky bylo podporováno
rozšiřování slovní zásoby i upevňování gramatických struktur. Vyučující důsledně dbali na
komunikaci se žáky v daném cizím jazyce. Účelné využívání prezentační i didaktické
techniky a elektronických výukových materiálů napříč vzdělávacími obory i oblastmi
zvyšovalo efektivitu výchovně- vzdělávacího procesu.
Účinnost výuky přibližně třetiny hospitovaných hodin teoretického vyučování (odborné,
všeobecně vzdělávací předměty a jazykové vzdělávání) snižovaly některé metodické
a didaktické nedostatky. Uplatňovaná škála metod a forem výuky byla málo pestrá, což se
projevovalo jednotvárností a nižší dynamikou vyučovací hodiny i nerovnomě r ným
zapojením žáků do výuky. Vyučující vytvářeli v menší míře prostor pro souvislejš í
vyjadřování žáků, jež by napomohlo k formulaci vlastního názoru, k rozvoji jejich kritického
myšlení a komunikativních dovedností. Scházející diferenciace zadávaných úloh dostatečně
nepodporovala odlišné pracovní tempo, rozdílnou úroveň znalostí, dovedností i jazykovýc h
kompetencí žáků včetně jejich individuálních možností. Učitelé se často obraceli ke třídě
jako celku a reagovali zejména na podněty spolupracujících žáků. Poskytovaná zpětná vazba
tak nebyla pro všechny žáky dostatečná a využitelná k dalšímu procesu učení. Žáci byli jen
ojediněle vedeni k objektivnímu posouzení kvality práce svých vrstevníků a k sebereflexi
vlastního výkonu. V závěru těchto vyučovacích hodin nebyl rovněž vytvořen prostor pro
shrnutí probraného učiva, případně vyhodnocení splnění vzdělávacího cíle.
Výuka ve vyšší odborné škole vykazuje rysy terciárního vzdělávání. Obsah sledovanýc h
vyučovacích jednotek vycházel z akreditovaných vzdělávacích programů a navazoval na
domácí přípravu studentů. Ve výuce byla patrná vysoká odborná erudice učitelů s přesahem
do praxe a praktických aplikací. Efektivitu vzdělávání podpořilo účelné využití didaktické
techniky, učebních pomůcek, časté zařazení mezioborových vztahů a propojení získanýc h
teoretických poznatků s praktickou složkou vzdělávání. Pouze ojediněle transmisivní pojetí
výuky založené na činnostech pedagoga vedlo k nerovnoměrnému zapojení studentů.
Studenti si rozvíjí a prohlubují znalosti a dovednosti získané ve středním vzdělává ní,
postupně se učí detailně porozumět principům a funkcím konstrukčních celků silnič níc h
vozidel a jejich diagnostiky nebo logistickým činnostem a souvislostem. V jazykovém
vzdělávání si osvojují a upevňují odbornou slovní zásobu, učí se orientovat v textech
s odbornou tematikou a rozvíjí si interaktivní řečové dovednosti v četných komunikač níc h
situacích. Cílené vedení studentů k samostatné i týmové práci, k zodpovědnosti za včasné
plnění úkolů, k prezentaci a obhajobě výsledků své práce vytváří příznivé předpoklady pro
jejich úspěšné uplatnění v profesním životě.
Na vzdělávací obsahy jednotlivých předmětů vhodně navazují školní a mimoškolní aktivity,
např. sportovní kurzy, tematické exkurze, zájmové kroužky, besedy, které přispívají


2021/2022                                    4
k všestrannému rozvoji osobnosti žáků. Možnost absolvování mezinárod níc h
certifikovaných zkoušek z cizího jazyka a získání řidičského oprávnění zvyšuje
uplatnitelnost žáků na trhu práce.


                         Hodnocení výsledků vzdělávání
Výsledky vzdělávání pozitivně ovlivňují mechanismy vytvořené pro zjišťová ní
a vyhodnocování dosažené úrovně klíčových kompetencí ve vyučovaných předmětech,
jasně stanovená pravidla chování, důraz na jejich dodržování, každodenní práce pedagogů
i zvýšený zájem uchazečů o nabízené obory vzdělání.
Ke zjišťování dosažené úrovně znalostí a dovedností žáků a k ověření míry zvládnutí
očekávaných výstupů školních vzdělávacích programů škola používá kromě běžných
nástrojů srovnávací ročníkové testy v hlavních předmětech kurikula, ve čtvrtém ročníku pak
škola organizuje tzv. maturitu nanečisto. Analýza dosažených výsledků na úrovni
předmětových komisí i vedení školy umožňuje sledovat individuální pokrok žáka, srovnávat
skupinové výstupy a přijímat konkrétní opatření směřující do výuky. V období distančního
vzdělávání škola částečně upravila pravidla na hodnocení žáků, např. byla více zohledně na
míra jejich zapojení do výuky. Celkové průběžné výsledky vzdělávání žáků jsou stabilní.
Pozitivním zjištěním je nízký podíl neúspěšných žáků, vysoký podíl žáků s uzavřeno u
klasifikací do 30. 6. a zanedbatelné počty neomluvených hodin. Výsledky žáků při
ukončování vzdělávání se ve všech oborech ve sledovaném období tří posledních školních
let zlepšily, neuspěl jen malý počet žáků, a to převážně v jedné dílčí zkoušce. Zejména
v oboru Provoz a ekonomika dopravy žáci opakovaně dosahují lepších výsledků než je
průměr v dané skupině oborů vzdělání. Hrubá neúspěšnost žáků (podíl žáků neúspěšnýc h
u maturitní zkoušky nebo zkoušku nekonajících z celkového počtu přihlášených žáků)
tohoto oboru je nižší než je průměrná hrubá neúspěšnost nejen v profilové části, ale i ve
společné části maturitní zkoušky.
V průběhu vzdělávání dosahují studenti očekávaných výsledků. Ve sledovaném období
posledních tří školních let se mírně zvýšil podíl studentů s vyznamenáním, neprospěli pouze
jednotlivci. Z analýzy výsledků vzdělávání vyplývá, že nejvíce studentů odchází ze
vzdělávání během zimního období prvního ročníku, v dalších ročnících je situace
stabilizovaná, vzdělávání předčasně ukončují pouze jednotlivci. Úspěšnost studentů při
ukončování vzdělávání (absolutoria) byla v hodnoceném období posledních dvou školních
let příznivá. Počet neprospívajících nebo studentů konajících absolutorium opakovaně byl
zanedbatelný. Zhlédnuté absolventské práce z předchozích let jsou na velmi dobré úrovni
a odpovídají požadavkům podle příslušných akreditovaných vzdělávacích programů.
Při poskytování poradenských služeb úzce spolupracují školní psycholožky s metodikem
prevence, výchovnou poradkyní, třídními učiteli i ostatními pedagogy. K předcházení
neúspěchu žáků i studentů škola realizuje standardní postupy, tj. především individuální či
skupinové konzultace a doučování, sdílení elektronických výukových studijních materiálů.
Motivačně působí možnost udělení prospěchového stipendia. Vzhledem k charakteru
vyučovaných oborů (vyžadována zdravotní způsobilost) škola eviduje nižší počet žáků
s potřebou podpůrných opatření. Pedagogové jsou na začátku školního roku informo vá ni
o specifických problémech jednotlivých žáků, je s nimi konzultován způsob výuky i jejich
hodnocení, avšak v průběhu vzdělávání nebyly vždy inspekčním týmem zazname ná ny
efektivní postupy vedoucí k diferenciaci výuky na základě identifikovaných vzdělávac íc h
potřeb žáků. Činnost školních psycholožek účinně přispívá k řešení individuálních problémů
i obtíží žáků a studentů, jejichž četnost se v důsledku mimořádné pandemické situace
výrazně zvýšila. Průběžně realizovaná prevence sociálně patologických jevů zohledňuje


2021/2022                                   5
specifika školy a efektivně využívá podnětů pedagogů. K adaptaci žáků prvních ročníků na
požadavky středoškolského studia přispívá adaptační kurz, besedy zaměřené na styly učení,
třídnické hodiny a programy na podporu osobnosti žáka. Realizovaná dotazníková
a sociometrická šetření jsou využívána při řešení vztahových problémů v rámci třídy a jsou
rovněž podkladem pro zařazování aktuálních témat do preventivního programu. Významno u
součást v předcházení rizikovému chování představuje řada školních i mimoškolních aktivit
podporujících prosociální chování žáků. Škole se daří eliminovat vznik sociálně
patologických jevů, nepotýká se se závažnějšími projevy rizikového chování žáků, což
dokládá i nízký počet uložených kázeňských opatření.
Škola vytváří motivační prostředí pro podporu nadaných žáků jejich zapojením do
středoškolské odborné činnosti a celé řady dalších soutěží s odborným, všeobecným
i sportovním zaměřením, v nichž dosahují velmi dobrých výsledků.
Kvalitu poskytovaného vzdělávání ve střední i vyšší odborné škole dokládá i vysoká
uplatnitelnost absolventů školy na trhu práce, úspěšní absolventi rovněž často pokračují
v terciárním vzdělávání v oborech s navazujícím zaměřením.


                                         Závěry
Vývoj školy
- škola kontinuálně rozvíjí nastavenou koncepci kvalitního odborného vzdělávání, inovuje
  obsahy vzdělávacích programů o nové poznatky v daných oborech
- výrazně se zvýšila kvalifikovanost pedagogického sboru, jenž prochází i přirozenou
  personální obměnou
- významně se zlepšily materiálně technické podmínky pro vzdělávání
- nadále se rozvíjí funkční partnerské vztahy účinně podporující odborné kompetence žáků
  a studentů
Silné stránky
- efektivní řízení založené na koncepční práci ve všech oblastech činnosti školy
- dlouhodobě rozvíjené partnerské vztahy se sociálními partnery přispívající k těsnějšímu
  propojení výuky s praxí a následným velmi dobrým uplatněním absolventů
- systematický rozvoj materiálně-technického zázemí školy umožňující kvalitní realizac i
  všech školních vzdělávacích programů a akreditovaných vzdělávacích programů
- podpora všestranného rozvoje osobnosti žáků prostřednictvím školních a mimoškolníc h
  aktivit
- cílené využívání digitálních kompetencí a názornosti formou prezentační i didaktické
  techniky
Slabé stránky a/nebo příležitosti ke zlepšení
- nízké využití aktivizujících metod a nedostatečné zapojení žáků do evaluačních aktivit
  v části výuky
- nižší míra diferenciace části výuky vzhledem k individuálním vzdělávacím potřebám
  žáků
Doporučení pro zlepšení činnosti školy
- ve větší míře využívat aktivizující metody a cíleně zapojovat žáky do evaluačního procesu

2021/2022                                   6
- zvyšovat efektivitu vzdělávání častějším využitím časově či obsahově diferencova nýc h
  úkolů vzhledem k individuálním vzdělávacím potřebám žáků
- lépe dodržovat strukturu vyučovací hodiny a její efektivní časové a organizační rozvržení
- zefektivnit hospitační činnost a sdílet závěry z hospitační činnosti s pedagogy na různých
  úrovních


            Seznam dokladů, o které se inspekční zjištění opírají
 1.    Školní vzdělávací program pro obor vzdělání 37-41-M/01 Provoz a ekonomika
       dopravy, odborné zaměření Dopravní služby v cestovním ruchu, denní forma, platný
       od 1. 9. 2017 včetně dalších aktualizací
 2.    Školní vzdělávací program pro obor vzdělání 37-41-M/01 Provoz a ekonomika
       dopravy, odborné zaměření Silniční doprava, denní forma, platný od 1. 9. 2009 včetně
       dalších aktualizací
 3.    Školní vzdělávací program pro obor vzdělání 37-41-M/01 Provoz a ekonomika
       dopravy, odborné zaměření Zasílatelství a logistika, denní forma, platný od 1. 9. 2009
       včetně dalších aktualizací
 4.    Školní vzdělávací program pro obor vzdělání 37-41-M/01 Provoz a ekonomika
       dopravy, odborné zaměření Železniční doprava, denní forma, platný od 1. 9. 2014
       včetně dalších aktualizací
 5.    Školní vzdělávací program pro obor vzdělání 37-41-M/01 Provoz a ekonomika
       dopravy, odborné zaměření Městská doprava, denní forma, platný od 1. 9. 2009
       včetně dalších aktualizací
 6.    Školní vzdělávací program pro obor vzdělání 37-41-M/01 Provoz a ekonomika
       dopravy, odborné zaměření Letecká doprava, denní forma, platný od 1. 9. 2009 včetně
       dalších aktualizací
 7.    Školní vzdělávací program pro obor vzdělání 23-45-M/01 Dopravní prostředky,
       odborné zaměření Silniční vozidla, denní forma, platný od 1. 9. 2008 včetně dalších
       aktualizací
 8.    Školní vzdělávací program pro obor vzdělání 26-41-M/01 Elektrotechnika, odborné
       zaměření Výpočetní technika a komunikační technika, denní forma, platný od 1. 9.
       2013 včetně dalších aktualizací
 9.    Akreditovaný vzdělávací program 37-41-N/04 Dopravní logistika a obchod platný od
       1. 9. 2018
10.    Akreditovaný vzdělávací program 23-45-N/02 Diagnostika silničních vozidel platný
       od 1. 9. 2018
11.    Školní řád střední odborné školy platný v termínu inspekční činnosti
12.    Školní řád vyšší odborné školy platný v termínu inspekční činnosti
13.    Výběr třídních knih vedených ve školním roce 2021/2022 k termínu inspekční
       činnosti
14.    Záznamy z pedagogických rad vedené ve školních letech 2020/2021 a 2021/2022
       k termínu inspekční činnosti
15.    Výroční zprávy o činnosti školy, školní roky 2019/2020 a 2020/2021
16.    Portfolio výchovného poradce a metodika prevence vedené k termínu inspekční
       činnosti



2021/2022                                    7
17.    Rozvrh vyučovacích hodin ve školním roce 2021/2022 platný k termínu inspekční
       činnosti
18.    Kniha úrazů vedená k termínu inspekční činnosti
19.    Školní matrika vedená k termínu inspekční činnosti
20.    Personální dokumentace pedagogických pracovníků vedená k termínu inspekční
       činnosti


                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na
e-podatelnu csi.a@csicr.cz s připojením elektronického podpisu, a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Hana Šinská, školní inspektorka,                    Mgr. Hana Šinská v. r.
 vedoucí inspekčního týmu
 Mgr. Lucie Burešová, školní inspektorka                 Mgr. Lucie Burešová v. r.
 PaedDr. Marcela Gerdová, školní                      PaedDr. Marcela Gerdová v. r.
 inspektorka
 Ing. Petr Hradecký, školní inspektor                     Ing. Petr Hradecký v. r.
 PhDr. Bc. Tibor Slažanský, Ph.D., školní          PhDr. Bc. Tibor Slažanský, Ph.D. v. r.
 inspektor
 Bc. Hana Vejdovská, kontrolní pracovnice                Bc. Hana Vejdovská v. r.
 Ing. Miloš Kodad, přizvaná osoba –                        Ing. Miloš Kodad v. r.
 odborník na vyšší odborné školy a
 elektrotechnické předměty
 plk. Ing. Bc. Andrej Rohál, Ph.D., přizvaná       plk. Ing. Bc. Andrej Rohál, Ph.D. v. r.
 osoba – odborník na dopravu a
 mechanizaci, bezpečnostní a krizový
 management pracovník

V Praze 15. 12. 2021




2021/2022                                      8
Datum a podpis ředitele školy potvrzující projednání a převzetí inspekční zprávy


 Ing. Josef Ineman,                                  Ing. Josef Ineman v. r.
 ředitel školy

V Praze 20. 12. 2021




2021/2022                                 9
