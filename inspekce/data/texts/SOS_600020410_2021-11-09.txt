                                     Česká školní inspekce
                                      Ústecký inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIU-951/21-U


Název                               Vyšší odborná škola obalové techniky a Střední škola,
                                    Štětí, Kostelní 134, příspěvková organizace
Sídlo                               Kostelní 134, 411 08 Štětí
E-mail                              info@odbornaskola.cz
IČ                                  46 773 509
Identifikátor                       600 020 410
Právní forma                        Příspěvková organizace
Zastupující                         PhDr. Jiří Konvalinka
Zřizovatel                          Ústecký kraj
Místo inspekční činnosti            Kostelní 134, Pivovarská 594, 1. máje 661, 1. máje 662,
                                    Štětí
Termín inspekční činnosti           9. 11. 2021 − 12. 11. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání poskytovaného střední
školou, vyšší odbornou školou a domovem mládeže podle příslušných školních vzdělávac íc h
programů a akreditovaného vzdělávacího programu. Zjišťování a hodnocení naplnění
akreditovaného vzdělávacího programu pro vyšší odborné vzdělávání a školních
vzdělávacích programů pro střední a zájmové vzdělávání a jejich souladu s právními
předpisy a rámcovými vzdělávacími programy.



2021/2022
                                   Charakteristika
Vyšší odborná škola obalové techniky a Střední škola, Štětí, Kostelní 134, příspěvková
organizace (dále „škola“) vykonává činnost střední školy, vyšší odborné školy a domova
mládeže.
K 30. 9. 2021 se ve střední škole vzdělávalo v denní formě vzdělávání 449 žáků, z toho
334 žáků v oborech poskytujících střední vzdělání s maturitní zkouškou (18-20-M/01
Informační technologie, 26-41-L/01 Mechanik elektrotechnik, 34-42-M/01 Obalová
technika a 82-41-M/11 Design interiéru) a 115 žáků v oborech poskytujících střední vzdělání
s výučním listem (23-51-H/01 Strojní mechanik, 26-51-H/01 Elektrikář a 33-56-H/01
Truhlář). Promyšlenou propagací vzdělávací nabídky školy a úspěšnou realizac í
koncepčních záměrů se škole podařilo od poslední inspekční činnosti významně zvýšit zájem
uchazečů o studium na střední škole. Celkový počet žáků školy vzrostl o 37 %,
v nematuritních oborech se počet žáků oproti školnímu roku 2013/2014 více než
ztrojnásobil.
Škola evidovala k datu inspekční činnosti 18 žáků se speciálními vzdělávacími potřebami
individuálně integrovaných do běžných tříd.
Ve vyšší odborné škole (dále „VOŠ“) se vzdělává 30 studentů ve 3 studijních skupinách
oboru vzdělání 82-41-N/09 Obalový a grafický design. Zájem o studium v posledních letech
mírně stoupá. Od školního roku 2021/2022 realizuje škola vzdělávání podle
modernizovaného akreditovaného vzdělávacího programu, který reflektuje novinky a trendy
v oboru a umožňuje studium ve formě volitelných předmětů, jako je postprodukce,
signmaking, digitální fotografie a webdesign.
Domov mládeže poskytuje ve školním roce 2021/2022 ubytovací služby pro 50 žáků
a 14 studentů.


                         Hodnocení podmínek vzdělávání
Funkční systém řízení vychází z reálné, jasně definované koncepce rozvoje školy, která
reflektuje situaci na trhu práce, požadavky zaměstnavatelů, vývoj moderních technologií
a potřeby školy. Ředitel školy strategické záměry pravidelně vyhodnocuje v rámci
zpracovaných výročních zpráv a na základě interní evaluace upřesňuje krátkodobé
i střednědobé cíle. Stanovené priority se vedení školy daří průběžně naplňovat – příkladem
je zkvalitňování materiálně technického zázemí školy, inovace vzdělávacích programů,
rozšíření vzdělávací nabídky či rozvíjení přínosných vztahů se sociálními partnery.
Významným nástrojem systému řízení je otevřená komunikace ředitele školy se všemi
účastníky pedagogického procesu a jeho osobní nasazení. Ředitel školy účelně delegoval
část povinností a pravomocí souvisejících s chodem organizace na svého zástupce a vedoucí
vychovatelku domova mládeže. Kontrolní mechanismy jsou převážně efektivní, drobné
nedostatky zjištěné při inspekční činnosti byly operativně odstraněny. Pedagogové jsou
systematicky zapojováni prostřednictvím předmětových komisí do tvorby a realizace
koncepčních záměrů. Rezervy v činnosti předmětových komisí jsou v oblasti analýzy
výsledků vzdělávání a vyhodnocování účinnosti přijatých opatření ke zlepšení. Účinnou
zpětnou vazbu získává vedení školy od žáků v rámci žákovského parlamentu, jehož podněty
k materiálnímu vybavení, kvalitě výuky, aktivitám školy aj. využívá pro zkvalitnění své
činnosti.
K úspěšné realizaci školních vzdělávacích programů a akreditovaného vzdělávac ího
programu výrazně přispívá spolupráce se sociálními partnery. Přínosnou spolupráci rozvíjí


2021/2022                                   2
škola zejména s podnikatelským sektorem. Vedení školy se podařilo vytvořit široké portfolio
smluvních pracovišť, na nichž konají žáci a studenti odbornou praxi a odborný výcvik.
Systém realizace praktického vyučování umožňuje žákům a studentům seznámit se
v průběhu vzdělávání s různými typy pracovišť a klíčovými technologiemi a tím získat
odborné kompetence nezbytné pro budoucí povolání. Vedení školy systematicky rozvíjí
spolupráci s významnými zaměstnavateli v regionu. Management těchto firem a jejich
zaměstnanci se podílejí na změnách v obsahu vzdělávacích programů s cílem co nejvíce
reflektovat požadavky trhu práce, dokonce i na zavádění nových specializací v rámci
vyučovaných oborů (např. zaměření „elektrikář inteligentních elektroinstalací“ nebo v rámci
oboru Informační technologie zaměření „internet věcí“). Nemalým přínosem této spolupráce
jsou také finanční dary, díky nimž může škola obnovovat např. nářadí a pořizovat materiál
pro výuku. Aplikace prvků duálního vzdělávání je patrná také na rozšíření vzdělávac í
nabídky školy o obor vzdělání Strojní mechanik, o jehož absolventy projevovaly firmy velký
zájem. Významná je spolupráce s vysokými školami (škola působí např. jako fakultní škola
pro Fakultu umění a designu a Přírodovědeckou fakultu UJEP v Ústí nad Labem, dále také
jako partnerská škola Univerzity Hradec Králové) i s dalšími obdobně zaměřenými školami.
Škola je členem Asociace českých nábytkářů, zaměstnavatelského Svazu průmyslu papíru
a celulózy ČR a spolupracovníkem skupiny ATOZ Packaging, v níž se absolventi školy
mohou uplatňovat na pozicích technického, obchodního a marketingového úseku. Profesní
erudici pedagogů školy napomáhá také spolupráce se Svazem polygrafických podnikatelů
ČR.
Vedení školy pravidelně vyhodnocuje stav materiálně technického zajištění vzdělávání ve
všech vyučovaných oborech a v souladu s koncepčními záměry jej systematicky obnovuje.
Vychází při tom nejen z požadavků pedagogů na odpovídající materiální zajištění výuky, ale
reflektuje také podněty spolupracujících firem. Významným faktorem při modernizac i
materiálního vybavení je intenzivní zapojení školy do projektové činnosti, díky níž bylo
např. renovováno zařízení a vybavení truhlářských dílen (včetně CNC stroje), obrobny,
elektrolaboratoře aj. Efektivitu odborného vzdělávání studentů VOŠ a žáků oboru Obalová
technika a Design interiéru zvyšuje velmi kvalitní zázemí v nově zrekonstruova nýc h
učebnách a ateliérech, jejichž technologické zázemí je díky promyšlenému strategické mu
plánování vedení školy na vynikající úrovni. Postupná modernizace odborných učeben
špičkovými moderními technologiemi, včetně potřebného softwaru, který mohou žáci
a studenti využívat při práci na svých projektech i mimo vyučovací hodiny, přispívá nejen
k efektivitě vzdělávacího procesu, ale i možnosti žáků a studentů podílet se na konkrétních
zakázkách od externích zadavatelů, což podporuje jejich motivaci a rozvoj odborných
kompetencí, které přispívají k jejich konkurenceschopnosti na trhu práce.
Výuka žáků a studentů je podpořena e-learningovým systémem Moodle (k jehož značnému
rozšíření došlo v období distanční výuky) a přípravou mnoha vlastních studijních materiálů,
na kterých se podílejí jednotliví vyučující. Žáci a studenti mohou dále využívat odbornou
knihovnu školy se specializovaným fondem české a zahraniční literatury, rozsáhlou
e- learningovou knihovnu studijních materiálů a pro přípravu k maturitní zkoušce z českého
jazyka také doporučenou uměleckou literaturu.
Naplňování koncepčních záměrů se pozitivně promítá do oblasti personálního zajištění
vzdělávání. Částečnou obměnou pedagogického sboru střední školy došlo od poslední
inspekční činnosti ke zvýšení kvalifikovanosti a zajištění příznivější věkové struktury. Nově
nastupujícím a začínajícím pedagogům je poskytována dostatečná metodická podpora ze
strany zkušenějších kolegů v rámci předmětových komisí. Pedagogové s chybějící odbornou
kvalifikací jsou podporováni v jejím doplnění. Vysoká odborná erudice pedagogů VOŠ,
jejich aktivní profesní praxe a zapojení do četných školních a mimoškolních činností


2021/2022                                    3
příznivě ovlivňují vzdělávání studentů. Pedagogové školy pořádají vlastní výstavy, pracovní
dílny a věnují se volnočasovým aktivitám studentů, čímž rozvíjejí jejich zájem o studovaný
obor.
Plán dalšího vzdělávání pedagogických pracovníků je směřován k aktuálním potřebám
školy, vychází rovněž z potřeb a zájmu jednotlivých pedagogů. Významnou roli při jeho
realizaci mají spolupracující firmy, které se podílejí na profesním rozvoji pedagogů formou
přednášek, pracovních dílen a odborných stáží. V plánu dalšího vzdělávání pedagogů chybí
vzdělávací akce zaměřené na didakticko-metodické aspekty výuky, což se negativně
projevilo v průběhu hospitovaných hodin teoretického vyučování.


                          Hodnocení průběhu vzdělávání
Střední škola při organizaci vzdělávání zohledňuje počty žáků v jednotlivých oborech
a v rámci ekonomické efektivnosti vytváří víceoborové třídy, u nichž realizuje výuku části
všeobecně vzdělávacích předmětů společně, zatímco výuka odborných předmětů včetně
praktického vyučování probíhá ve skupinách s nižším počtem žáků, což umožňuje efektivní
využití odborných učeben, laboratoří a dílen.
V hospitované výuce odborného výcviku oborů Elektrikář a Truhlář byl patrný partnerský
přístup k žákům, který přispíval k navození podnětné pracovní atmosféry. Učitelé odborného
výcviku se dostatečně věnovali instruktáži, na kterou navazovala praktická činnost žáků.
Žáci většinou pracovali samostatně s přiměřenou podporou učitele. Zadaná práce
umožňovala důkladné procvičení potřebných dovedností. Vyučující soustavně sledovali
činnost žáků, usměrňovali dodržování správného pracovního postupu, poskytovali rady
a pomoc při plnění úkolů. Výuka byla individualizovaná s ohledem na pracovní tempo
jednotlivců a zejména se zřetelem na získané dovednosti žáků a jejich potřeby po období
distanční výuky ve školním roce 2020/2021. Rovněž v odborném výcviku oboru Mechanik
elektrotechnik, jehož průběh byl sledován v předmětu digitální technika, převládaly
praktické činnosti žáků při samostatné práci žáků, resp. práci ve dvojici s vhodnou podporou
učitele.
Výuka odborných předmětů v maturitních oborech probíhala především frontálním stylem
s využitím řízeného rozhovoru. Zdařilá byla hodina elektromechaniky v prvním ročníku, na
které žáci projevovali zájem o vyučovanou látku a nebyli pouze pasivními příjemci
informací. V hodinách, ve kterých žáci samostatně pracovali s využitím informač níc h
technologií, byly uplatněny nejnovější poznatky a mezipředmětové vztahy. Žáci měli
dostatečný prostor pro dotazy nad odbornými problémy a vyjádření vlastního názoru.
V hodinách odborných předmětů oborů Obalová technika a Design interiéru byl výklad
doplňovaný prezentací nebo praktickou ukázkou kombinován se samostatnou prací žáků.
Vhodně byl v některých hodinách využit odborný software. Přátelská pracovní atmosféra
podporovala aktivní zapojování většiny žáků do vzdělávacího procesu. Učitelé projevovali
zájem o žáky, při samostatné práci sledovali jejich činnosti a v případě potřeby jim
poskytovali podporu.
Výuka anglického jazyka jen zčásti podporovala produktivní řečové dovednosti žáků, které
byly zpravidla rozvíjeny v řízeném rozhovoru v rovině učitel – žák, jen ojediněle také při
vzájemné komunikaci mezi žáky. Důraz byl v průběhu hodin kladen zejména na podporu
rozvoje tematické slovní zásoby a gramatických struktur. V části hodin byla nevhodně
využita překladová metoda izolovaných slovních spojení na úkor funkčního procvičování
probíraného obsahu ve vhodném kontextu.



2021/2022                                    4
Mezi převážně frontálním způsobem vedenými hodinami českého jazyka byla
nejefektivnější hodina v podobě čtenářské dílny. Vyučující poskytla žákům prostor pro
samostatné čtení zvolené beletrie, kterou si žáci k tomu účelu zapůjčili ve školní knihovně.
Žákům byly vhodně zadány úkoly, které v průběhu čtení plnili a které v závěru hodiny
reflektovali.
Společným znakem většiny teoretických hodin maturitních i učebních oborů byla velmi
dobrá odborná úroveň. Pedagogové respektovali pracovní tempo žáků, individualizac i
a diferenciaci zadávaných úkolů podle individuálních potřeb žáků však většinou
nevyužívali. Kooperativní činnosti a účelné aktivizační metody byly do výuky zařazovány
jen sporadicky. Závěry hodin nebyly účelně využívány pro ověření naplnění vzdělávac íc h
cílů. Prostor pro sebehodnocení či vzájemného hodnocení jako motivačního faktoru
k dalšímu učení a prostředku osobnostního rozvoje učitelé nevytvářeli.
Cíle hodin vycházející z akreditovaného vzdělávacího programu VOŠ většinou stanovova li
pedagogové jasně, studentům byly zřejmé a jejich plnění se dařilo vyhodnocovat. Výuk a
odborných předmětů se vyznačovala účelným propojením teoretických znalostí
s praktickým využitím. Pedagogové zdařile střídali pestré metody práce a dokázali vytvářet
podmínky pro aktivitu studentů. Často využívali metodu interaktivní přednášky. Velmi
přínosnou byla také individualizovaná výuka s aktivním zapojením studentů, která přispíva la
k rozvoji jejich kreativity a odbornosti. Vyučující účelně navazovali na dosavadní znalosti
studentů, vyjadřovali pozitivní očekávání jejich dobrých výkonů. Výuka anglického jazyka
vedená rodilým mluvčím efektivně přispívala k rozvoji komunikačních dovedností studentů
a účinně podporovala jejich přípravu k absolutoriu.
Pro kvalitní naplnění profilu absolventa VOŠ je velmi přínosná realizace odborné praxe,
jejíž absolvování u konkrétního zaměstnavatele si studenti vybírají dle svých preferencí
z širokého portfolia sociálních partnerů. Na odbornou praxi navazují absolventské práce,
které jsou svým obsahem i rozsahem na velmi dobré úrovni.
Činnost domova mládeže vhodně doplňuje vzdělávací nabídku školy. Nabídkou zájmovýc h
útvarů a pestrou škálou pravidelných i příležitostných aktivit jsou žáci a studenti vedeni ke
smysluplnému trávení volného času a osobnostnímu rozvoji. Vhodně jsou žáci podporováni
také při domácí přípravě a samostudiu.


                          Hodnocení výsledků vzdělávání
Individuální a skupinové výsledky vzdělávání žáků zjišťuje střední škola obvyklými
způsoby (především písemné a ústní zkoušení, didaktické testy v e-learningovém prostředí
Moodle, praktické zkoušky). Výsledky vzdělávání jsou projednávány na pravidelnýc h
čtvrtletních jednáních pedagogické rady. Zákonní zástupci jsou o výsledcích vzdělává ní
žáků informování prostřednictvím elektronického informačního systému a na třídníc h
schůzkách. Z rozhovorů s pedagogy vyplynulo, že vnímají významnější rozdíly ve
znalostech a dovednostech jednotlivých žáků vlivem distančního vzdělávání. Žákům
ohroženým školním neúspěchem jsou nabízeny individuální konzultace, ale jejich využívá ní
je sporadické. Využívají je především žáci čtvrtých ročníků pro přípravu k maturitní
zkoušce. Doučování z podpůrného programu Národní plán doučování probíhá z českého
a anglického jazyka a odborných předmětů. Pro zvýšení úspěšnosti žáků v průběhu
vzdělávání využívá škola prostupnost mezi maturitními a nematuritními obory. Škola rovněž
podporuje žáky nematuritních oborů, kteří po úspěšném ukončení vzdělávání závěrečnou
zkouškou projeví zájem studovat na maturitním oboru. Těm umožňuje po posouzení



2021/2022                                    5
výsledků předchozího vzdělávání nastoupit do vyššího ročníku (např. absolventům oboru
Elektrikář do oboru Mechanik elektrotechnik).
Sledovaným ukazatelem kvality poskytovaného vzdělávání je úspěšnost žáků u maturitníc h
a závěrečných zkoušek. Lepších výsledků při ukončování vzdělávání dosahují žáci
nematuritních oborů u závěrečných zkoušek. V roce 2021 uspělo u zkoušek všech 26 žáků,
5 prospělo s vyznamenáním, v roce 2020 prospělo všech 36 žáků, 8 s vyznamenáním. Na
dobrých výsledcích při ukončování vzdělání se podílí úzká spolupráce se zaměstnavate li
a větší zainteresovanost žáků na svém vzdělávání a jeho úspěšném ukončení.
V předmětech společné části maturitní zkoušky vykazuje škola kolísavé výsledky
v porovnání s celorepublikovými výsledky v daných skupinách oborů. Z analýzy výsledků
žáků při ukončování vzdělávání maturitní zkouškou vyplývá, že žáci oborů Obalová
technika a Design interiéru dosahovali v letech 2019 a 2020 srovnatelných či lepších
výsledků než žáci ostatních škol v daných skupinách oborů. Mírně horších výsledků
dosahovali u zkoušky z českého jazyka žáci oboru Informační technologie. Výraznějš í
neúspěšnost zaznamenali v roce 2019 žáci oboru Mechanik elektrotechnik, jejichž
neúspěšnost v českém jazyce činila 33,3 % (v republice 15 %).
Pro zlepšení výsledků dosahovaných žáky ve společné části maturitní zkoušky chybí
efektivní systém analyzování výsledků (např. v rámci předmětových komisí)
a vyhodnocování účinnosti přijatých opatření.
Obdobně jako při předchozí inspekční činnosti je z výsledků profilových zkoušek patrná
snaha školy udržovat vysokou náročností těchto zkoušek kvalitu svých absolventů, což se
projevuje ve zvýšené míře neúspěšnosti především žáků oboru Informační technolo gie,
kterých např. v roce 2020 neuspělo 16,1 % (republikový průměr 3,9 %). Reakcí na zvýšenou
neúspěšnost žáků tohoto oboru je plánované zpřísnění kritérií přijímacího řízení, do něhož
bude pro příští školní rok zařazen motivační test pro ověření skutečného zájmu o obor,
a snížení počtu přijímaných uchazečů. Dalším opatřením na podporu úspěšnosti žáků při
ukončování vzdělávání je změna formy profilové zkoušky z odborných předmětů.
Pedagogové motivují talentované žáky k účasti v odborných soutěžích. Jedná se především
o soutěže elektrotechnické, grafické a řemeslné, soutěže z mechatroniky a robotiky pořádané
sociálními partnery z řad zaměstnavatelů. Pod patronátem města funguje projekt
Technického klubu mládeže, který je zaměřen na podporu řemesel, programování a robotiku
a na vzdělávání v oblasti gramotností. Aktivity Technického klubu jsou určeny pro děti,
žáky, pedagogy i veřejnost formou volnočasových aktivit (kroužků) a otevřených dílen.
Škole se daří získávat uchazeče o technické vzdělání soustavným motivováním žáků
základních škol v kroužcích, které vedou pedagogové školy.
Školní poradenské služby zajišťuje výchovná poradkyně a metodik prevence. Práci s žáky
se speciálními vzdělávacími potřebami ve výuce koordinuje výchovná poradkyně, která ve
spolupráci se školskými poradenskými zařízeními v případě potřeby vypracovává
individuální vzdělávací plány. I přes informovanost učitelů o přítomnosti žáků se
speciálními vzdělávacími potřebami ve výuce byla potřebná individua lizace a diferenc iace
ve vzdělávání těchto žáků v hospitovaných hodinách zaznamenána jen ojediněle.
Činnost metodika prevence je zaměřena především na prevenci v oblasti záškoláctví
a nevhodného chování žáků při výuce, závislostí, projevů šikany, kyberšikany a vedení žáků
ke zdravému životnímu stylu. Jakékoliv náznaky problémového chování jsou řešeny
bezodkladně, což přispívá k jejich minimalizaci.
Ve VOŠ učitelé většinou jasně stanovovali cíle vycházející z akreditovaného vzdělávac ího
programu, kritérií klasifikačního řádu a sylabů jednotlivých předmětů, s nimiž jsou studenti


2021/2022                                    6
prokazatelným způsobem seznamováni na začátku každého období. Z analýzy průběžnýc h
výsledků školního roku 2020/2021 vyplývá, že se studentům daří dobře prospívat. V případě
potřeby studenti využívají možnosti konzultací, které vyučující nabízejí. Studium je
ukončováno absolutoriem, které zahrnuje obhajobu absolventské práce, zkoušku z cizího
jazyka a z odborných předmětů. V loňském školním roce všichni 3 absolvující studenti
prospěli, jeden z nich prospěl s vyznamenáním.
Škola motivuje studenty k zájmu o zvolené povolání vhodnými odbornými exkurzemi na
špičkových odborných pracovištích a umožňuje jim rozvinout nejen jejich odborné
kompetence na pracovištích potenciálních zaměstnavatelů. Vzhledem k perspektivním
a žádaným specializacím nemají studenti problémy s uplatněním. V rámci odborné praxe,
která se koná v letním semestru druhého ročníku, dochází velmi často ze strany studentů
k navázání spolupráce se svými budoucími zaměstnavateli. Absolventi VOŠ tak často mají
zajištěné zaměstnání již v průběhu studia.


                                        Závěry
Vývoj školy
Koncepce rozvoje školy reflektuje moderní trendy ve vzdělávání, v souladu s požadavky
trhu práce jsou průběžně inovovány školní vzdělávací programy i akreditovaný vzdělávac í
program. Materiální vybavení všech vyučovaných oborů vzdělání je promyšle ně
modernizováno, zejména u oborů Obalová technika, Design nábytku a Obalový a grafický
design dosahuje vynikající úrovně. Koncepční personální politika vedla ke zvýšení
kvalifikovanosti pedagogického sboru. Manažerské dovednosti ředitele školy přispívají ke
kvalitnímu řízení a úspěšnému rozvoji školy.

Silné stránky
Koncepční řízení školy se dlouhodobě projevuje ve vytváření výborných materiálníc h
a finančních podmínek pro vzdělávání žáků a studentů.
Kvalitní materiálně technické vybavení školy podporuje efektivní přípravu žáků a studentů
na profesní uplatnění v souladu s požadavky trhu práce a zvyšuje jejich
konkurenceschopnost.
Široká síť sociálních partnerů umožňuje efektivní realizaci praktického vyučová ní,
podporuje profesní rozvoj pedagogů i přípravu žáků a studentů na budoucí profesní život
a získávání odborných kompetencí.
Vzdělávací nabídka VOŠ vhodně navazuje na obor středního odborného vzdělávání.
Příznivé interpersonální vztahy, pracovní klima, vstřícnost a spoluúčast pedagogů VOŠ při
realizaci koncepčních záměrů přispívají k příjemné studijní atmosféře a efektivně podporují
vzdělávací proces.

Slabé stránky a/nebo příležitosti ke zlepšení
Nízká míra využití kooperativních metod, absence diferenciace a individualizace výuky dle
vzdělávacích potřeb žáků.
Závěry vyučovacích hodin nejsou účelně využívány k efektivní zpětné vazbě o dosažení
vzdělávacího cíle.




2021/2022                                   7
Doporučení pro zlepšení činnosti školy
Zaměřit další vzdělávání pedagogů na didakticko-metodické aspekty výuky (využití
aktivizujících metod a kooperativního učení, diferenciace a individualizace výuky dle potřeb
jednotlivých žáků, efektivní zpětné vazby o naplnění vzdělávacích cílů).
Hospitační činností ověřovat implementaci získaných znalostí a dovedností pedagogů
v oblasti inovativních metod, diferenciace a individualizace výuky, efektivní zpětné vazby
a ověřování naplnění stanovených vzdělávacích cílů.
Efektivně analyzovat výsledky žáků při ukončování vzdělávání maturitní zkouškou
a přijímat účinná opatření k jejich zlepšení.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci zjištěných nedostatků a ve
stejné lhůtě písemně informovat Českou školní inspekci, jaká opatření byla přijata.
Zprávu zašlete na adresu Česká školní inspekce, Ústecký inspektorát, W. Churchilla
6/1348, 400 01 Ústí nad Labem, případně prostřednictvím datové schránky (g7zais9),
nebo na e-podatelnu csi.u@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Úplné znění zřizovací listiny Vyšší odborné školy obalové techniky a Střední školy,
       Štětí, Kostelní 134, příspěvkové organizace (č. j.: 177/2001, ze dne 19. 1. 2021)
       včetně Příloh č. 1 a 2
 2.    Jmenování ředitelem příspěvkové organizace na dobu 6 let s účinností od 1. 8. 2012
       (jmenovací list ze dne 25. 6. 2012) včetně Informace o pokračování na vedoucím
       pracovním místě (č. j.: 3491/SMT/2018, ze dne 17. 7. 2018)
 3.    Výpisy z rejstříku škol a školských zařízení MŠMT (ze dne 8. 11. 2021)
 4.    Rozhodnutí MŠMT č. j.: MSMT-11934/2021-6 o prodloužení platnosti akreditace do
       31. 12. 2023 − vzdělávací program: Obalový a grafický design, obor vzdělání:
       Výtvarná a uměleckořemeslná tvorba, forma: denní (červen 2021)
 5.    Rozhodnutí MŠMT č. j.: MSMT-7808/2021-6 o udělení akreditace s platností od
       1. 9. 2021 do 31. 8. 2027 – vzdělávací program: Obalový a grafický design, obor
       vzdělání: Výtvarná a uměleckořemeslná tvorba, forma: denní (květen 2021)
 6.    Školní a klasifikační řád pro střední školu (SŠ), platný ve školním roce 2021/2022
 7.    Studijní a zkušební řád VOŠ obalové techniky Štětí, platný ve školním roce
       2021/2022
 8.    Vnitřní řád pro žáky střední školy na DM a Vnitřní řád pro studenty VOŠ na DM,
       platné ve školním roce 2021/2022
 9.    Školní vzdělávací programy oborů vzdělání vyučovaných ve školním roce 2021/2022
10.    Školní matrika vedená k termínu inspekční činnosti
11.    Zápisy z jednání pedagogické rady, školní roky 2020/2021 a 2021/2022
12.    Záznamy z jednání předmětových komisí, školní roky 2020/2021 a 2021/2022
13.    Výroční zpráva o činnosti školy za školní rok 2020/2021
14.    Plán hospitační činnosti 2021/2022 včetně hospitačních záznamů


2021/2022                                    8
15.    Třídní knihy, školní roky 2020/2021 a 2021/2022
16.    Roční plán činnosti domova mládeže, školní roky 2020/2021 a 2021/2022
17.    Dokumentace výchovného poradenství a prevence rizikového chování žáků
       a studentů, školní roky 2020/2021 a 2021/2022
18.    Dokumentace k ukončování vzdělávání závěrečnou zkouškou, maturitní zkouškou
       a absolutoriem, školní roky 2019/2020 až 2021/2022
19.    Deníky výchovné skupiny, záznamy o práci v zájmovém útvaru, školní roky
       2020/2021 a 2021/2022
20.    Personální dokumentace pedagogických pracovníků včetně absolvovaného dalšího
       vzdělávání (vzorek)
21.    Webové stránky https://www.odbornaskola.cz




2021/2022                                9
                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Ústecký inspektorát,
W. Churchilla 6/1348, 400 01 Ústí nad Labem, případně prostřednictvím datové
schránky (g7zais9), nebo na e-podatelnu csi.u@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Ivana Reihsová, školní inspektorka,
 vedoucí inspekčního týmu                             Ivana Reihsová v. r.
 Mgr. Dita Henzlová, školní inspektorka                Dita Henzlová v. r.
 PhDr. Alena Pilousová, školní inspektorka            Alena Pilousová v. r.
 MgA. Kateřina Kotyková, odbornice
 z praxe v oblasti grafického designu                Kateřina Kotyková v. r.
 Bc. Blanka Zoudunová, kontrolní
 pracovnice                                          Blanka Zoudunová v. r.

V Ústí nad Labem 13. 12. 2021


Datum a podpis ředitele školy potvrzující projednání a převzetí inspekční zprávy


 PhDr. Jiří Konvalinka, ředitel školy                  Jiří Konvalinka v.r.

Ve Štětí 23. 12. 2021




2021/2022                                    10
