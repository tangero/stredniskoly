                                  Česká školní inspekce
                                   Pražský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIA-587/24-A
                                      Sp. zn. ČŠIA-S-121/24 A


Název                               Českoslovanská akademie obchodní, střední odborná
                                    škola, Praha 2, Resslova 5
Sídlo                               Resslova 5, 120 00 Praha 2
E-mail                              info@cao.cz
IČO                                 61 386 138
Identifikátor                       600 004 830
Právní forma                        příspěvková organizace
Zastupující                         Mgr. Dagmar Blažková
Zřizovatel                          Hlavní město Praha
Místo inspekční činnosti            Resslova 5, 120 00 Praha 2
Inspekční činnost na místě          22. 2. 2024 − 23. 2. 2024 a 26. 2. 2024 − 27. 2. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.


                                         Charakteristika

Českoslovanská akademie obchodní, střední odborná škola, Praha 2, Resslova 5 (dále
„škola“) poskytuje vzdělávání s maturitní zkouškou v denní formě vzdělávání ve dvou
čtyřletých oborech Obchodní akademie se zaměřením na výuku vybraných ekonomickýc h
předmětů v anglickém jazyce a Podnikatelský management (dobíhající zaměření)
a Ekonomika a podnikání se zaměřením na Management v reklamě a umění. Škola rovněž
vzdělává žáky v kombinované formě studia dvouletého oboru vzdělání Podnikání.
Od předchozí inspekční činnosti v roce 2017 vzrostl počet žáků. K termínu inspekční
činnosti se zde vzdělávalo v 16 třídách denního studia 428 žáků a ve dvou třídách
kombinovaného studia 22 žáci. Nejvyšší povolený počet žáků (540) byl využit z 83 %.
Ve škole se dlouhodobě vzdělává stabilní počet žáků s odlišným mateřským jazykem (dále
„OMJ“) a žáků se speciálními vzdělávacími potřebami (dále „SVP“).
Jedná se o instituci s dlouholetou tradicí v oblasti poskytování ekonomického vzdělání,
v roce 2023 škola oslavila 150 let své existence. Systémově jsou posilovány řečové
dovednosti žáků v cizích jazycích, mj. širokou vzdělávací nabídkou (anglický, německý,
španělský a ruský), výukou vybraných předmětů v anglickém jazyce a získáním
mezinárodního jazykového certifikátu.
Škola je fakultní školou Fakulty financí a účetnictví VŠE Praha a Právnické fakulty UK
Praha.


                         Hodnocení podmínek vzdělávání
Ředitelka školy (dále „ředitelka“) zastává svoji funkci od roku 2009. Do řízení promítá své
dlouholeté manažerské a pedagogické zkušenosti. V oblasti zajištění personálníc h,
materiálních a finančních podmínek vytvořila vhodné předpoklady pro stávající fungo vá ní
školy i pro její další perspektivní rozvoj. Realizovaný koncept odborného vzdělává ní,
rozšířený o různá zaměření jednotlivých oborů, vhodně rozvíjí studijní předpoklady žáků,
umožňuje jejich užší profilaci již od prvního ročníku a podporuje zapojení žáků
do rozšiřujících vzdělávacích aktivit. Ředitelka na základě interní evaluace pravidelně
modifikuje nastavené cíle a strategie vedoucí k realizaci hlavních koncepčních záměrů.
Dokladem úspěšně realizované koncepce rozvoje školy je např. aktualizace školních
vzdělávacích programů (dále „ŠVP“) a úprava vzdělávací nabídky v souladu s požadavky
trhu práce. Od posledního inspekčního hodnocení v roce 2017 odstranila ředitelka některé
závažné nedostatky, mj. nedostatky v přijímacím řízení, zaměřila se na přijímá ní
kvalifikovaných pedagogických pracovníků. Část nedostatků však nadále přetrvává, např.
nedostatečně účinná hospitační činnosti, absence využívání didaktických závěrů
vyučovacích hodin.
Systematická spolupráce s profesními partnery, např. vysoké školy, zaměstnavatelé, banky,
svaz účetních, zajišťuje nezbytnou zpětnou vazbu pro odborné vzdělávání, inovaci obsahu
učiva i rozvoj odborných dovedností žáků. Činnost školy pozitivně ovlivňuje konstruktivní
spolupráce se zřizovatelem. Zákonní zástupci žáků se do chodu školy zapojují
prostřednictvím Rady rodičů při ČOA a spoluúčastí při organizování či finanč ním
zabezpečení školních a mimoškolních aktivit. Propracovaný způsob prezentace školy
na veřejnosti zahrnuje charitativní aktivity žáků, tematicky zaměřené dny a užší spolupráci
se středními školami, pro které organizuje regionální odborné soutěže
Ředitelka delegovala část pravomocí na své dvě zástupkyně. K plynulému přenosu
informací mezi jednotlivými aktéry vzdělávání napomáhá elektronický informační systém
a propracovaný systém využití jednotné vzdělávací platformy. Standardně fungujíc í
základnu pro participaci všech pedagogů na vzdělávacích a výchovných procesech
představují provozní porady a pedagogické rady, na nichž ředitelka projednává všechny
záležitosti týkající se vzdělávání a zásadní pedagogické dokumenty. Pedagogové v rámci
předmětových komisí efektivně spolupracují s vedením školy především v oblasti evaluace


                                           2/8
vzdělávací činnosti, výsledků vzdělávání, naplňování školního vzdělávacího programu
a při zajišťování odborných soutěží. Méně se však zabývají didaktikou některých předmětů,
vyhodnocováním účinnosti zvolených metod a forem práce i volbou prostředků aktivizace
žáků.
Efektivitu řízení částečně snižují uplatňované nástroje kontroly. Kontrolní a hodnoticí
mechanismy jsou sice zavedeny, ale nejsou důsledně uplatňovány. Vedení školy spolu
s předsedy předmětových komisí vykonává pravidelnou kontrolní a hospitační činnost.
Efektivitu prováděných hospitací však snižuje absence konkrétních doporučení vedoucích
ke zlepšení kvality vzdělávacího procesu, metodické pomoci jednotlivým vyučujíc ím
a následné cílené ověření posunu úrovně pedagogického procesu. Nedostatečná metodická
podpora učitelů se projevila v části výuky některými nedostatky, např. méně časté využívá ní
didaktických závěrů, zapojování žáků do evaluačních aktivit, využívání vzájemné ho
kriteriálního hodnocení nebo sebereflexe vlastního pokroku.
Výchovně vzdělávací proces v termínu inspekční činnosti zajišťovalo 41 odborně
kvalifikovaných pedagogických pracovníků. V pedagogickém sboru došlo během
posledních dvou let z jedné čtvrtiny k obměně, převládají vyučující s delší pedagogickou
praxí. Nově příchozím a začínajícím pedagogům je poskytována podpora vedení školy,
uvádějícího učitele a vzájemné náslechy se zkušenými kolegy.
Další vzdělávání pedagogických pracovníků (dále „DVPP“) zohledňuje priority a aktuální
potřeby školy, studijní zájmy a potřeby jednotlivých učitelů, podporuje zvyšování jejich
odbornosti a pedagogických kompetencí, reaguje na aktuální potřeby školy, např. seminář
zaměřený na interkulturní vzdělávání. Z hospitační činnosti inspekčního týmu a rozhovorů
s vyučujícími je zřejmá potřeba zacílení DVPP na oblast formativního hodnocení žáků,
metod a forem výuky a individualizaci a diferenciaci výuky. Ředitelka školy klade potřebný
důraz na svůj profesní růst.
Efektivní vícezdrojové financování vytváří kvalitní podmínky pro naplňování vzdělávac íc h
programů a zajištění plynulého chodu školy. Ředitelka pravidelně vyhodnocuje stav
materiálně technického zázemí a v souladu s profilací školy a udržením nastavených trendů
ve vyučování jej systematicky obnovuje a dovybavuje didaktickými pomůckami
a specializovanými softwary. Realizované rekonstrukce a úpravy v posledních letech
přispěly k dalšímu rozvoji školy a vytvoření kvalitních podmínek pro výuku. Škola
disponuje dostatečným počtem kmenových a odborných učeben včetně moderně vybavené
fotokomory. Žáci využívají studovnu, knihovnu, bistro a relaxační zóny po celé škole
doplněné o výtvarné práce žáků. K zajištění výuky tělesné výchovy škola využívá vlastní
tělocvičnu a víceúčelové hřiště ve vnitrobloku. Školní stravování je zajištěno smluvně
v docházkové vzdálenosti od budovy školy. Škola věnuje dostatečnou pozornost bezpečnosti
a ochraně zdraví (recepce, čipový systém vstupu do budovy, kamerový systém).


                          Hodnocení průběhu vzdělávání

K realizaci odborného vzdělávání a zvládnutí jeho nároků efektivně napomáhá promyšle ná
organizace vzdělávání a účelné využití disponibilní časové dotace s ohledem na zaměření
žáků, např. dělené hodiny nejen hlavních předmětů. Rozvoj studijních předpokladů žáků je
zajištěn širokou nabídkou cizích jazyků včetně výuky odborných předmětů v anglické m
jazyce, koncepcí povinně volitelných seminářů s rozšiřujícím učivem podporující žáky
s hlubším zájmem o daný obor či předmět.




                                            3/8
Sledovaná výuka splňovala požadavky odborného vzdělávání. Ve všech hospitovanýc h
hodinách žáci respektovali dohodnutá pravidla práce a komunikace a byli velmi ukáznění.
Pojetí výuky částečně ovlivňovala určitá míra profesní autonomie učitelů a množství jejich
pedagogických zkušeností, např. osvědčené didaktické postupy, zavedený výukový styl.
Žáci zpravidla prokazovali odpovídající úroveň znalostí a vědomostí, jejich zájem o obor se
projevoval právě v oblasti jazykových či odborných dovedností podle jejich studijního
zaměření.
Většina hospitovaných hodin dosahovala očekávané úrovně. Ve sledovaných hodinách
převažovala frontální forma výuky s řízených rozhovorem. Zdařilé vyučovací hodiny se
vyznačovaly vyšší metodickou propracovaností a účelností didaktických postupů, což se
projevovalo větším zapojením žáků do výuky. Stanovené vzdělávací strategie obvykle svou
náročností odpovídaly věku i schopnostem žáků a ve vyšších ročnících směřovaly
k efektivní přípravě k maturitní zkoušce. Převážná část hospitované výuky cizích jazyků se
vyznačovala promyšlenou strukturou s obvykle efektivně využitým časovým prostorem.
Vyučující dbali na průběžné střídání činností, v dostatečné míře uplatňovali aktivizač ní
a kooperativní formy (skupinová práce, práce ve dvojicích). Vyučování probíhalo v cílovém
jazyce. Důraz byl kladen na rovnoměrný rozvoj všech jazykových dovedností s využitím
různých zdrojů informací. Propojování probíraných témat s jejich využitím v reálné
komunikační situaci podpořilo aktivní užití slovní zásoby i vzájemnou interakci žáků.
V odborném předmětu v anglickém jazyce byla vhodně propojena znalost odborné slovní
zásoby s vlastními zkušenostmi žáků formou samostatných výstupů na zvolené téma.
Ve sledovaných hodinách českého jazyka a literatury byly vhodně rozvíjeny čtenářské
strategie. Žáci při práci s uměleckým textem na požadované úrovni formulovali znaky
autorského stylu a znalost dobového kontextu. V části sledovaných hodin matematiky byla
výuka efektivně podpořena vhodnou volbou didaktických a metodických prvků, bylo
postupováno od jednoduššího učiva ke složitějšímu, zvolený postup napomáhal rozvoji
logického myšlení a samostatného uvažování žáků. Práce s chybou podporovala aktivní
proces učení žáků. V odborném vzdělávání učitelé cíleně propojovali učivo v širších
souvislostech a vedli žáky k pochopení vzájemných vztahů, k logickému uvažování, k cílené
přípravě na profilovou maturitní zkoušku (dále „MZ“). Žáci prokazovali velmi dobrou
úroveň vyjadřovacích schopností, používali správnou odbornou terminologii, projevovali
schopnost uplatnit probírané jevy v příkladech z reálného života. Efektivně pracovali
s odbornými ekonomickými a grafickými softwary, propojovali ekonomické a kreativní
myšlení. Při práci s výpočetní technikou dominovala samostatná práce žáků. Učitelé v těchto
hodinách využívali průběžnou hodnotící zpětnou vazbu využitelnou při dalším učení žáků,
popř. i digitální portfolia jejich prací.
Účinnost výuky v menší části sledovaných hodin snižovaly některé dílčí metodické
a didaktické nedostatky. Převaha frontální formy výuky s dominancí učitele a předáváním
hotových poznatků vedla k nedostatečnému zapojení žáků do vzdělávání. Nízká míra využití
aktivizujících metod a forem se projevovala jednotvárností výuky, nižší dynamikou hodiny,
malou motivací žáků k učení a menším prostorem pro souvislejší ústní vyjádření žáků. Ne
vždy si učitelé v závěru vyučovací hodiny dostatečně ověřovali efektivitu vzdělávac ího
procesu. Poskytovaná zpětná vazba tak nebyla pro všechny žáky dostatečná. Všichni žáci
plnili převážně stejné typy úloh bez odlišné míry obtížnosti, gradované úkoly nebyly
využity. Výuka rovněž nebyla vhodně diferencována s ohledem na žáky se zájmem o daný
předmět či s rychlejším tempem práce, jejich vzdělávací potenciál tak nebyl plně využit.
Žákům se SVP nebo s OMJ byla podpora poskytnuta jen ojediněle. V těchto hodinách
vyučující také nevytvořili dostatečný prostor pro efektivní shrnutí a fixaci poznatků,
sebereflexi žáků či vzájemné žákovské hodnocení.


                                           4/8
K všestrannému rozvoji osobnosti žáků přispívá jejich zapojování do prezentace školy
na veřejnosti a tradičních celoškolních akcí. Pravidelně zařazované aktivity propojují
teoretickou výuku s praxí a přispívají k naplňování klíčových kompetencí (zahranič ní
výjezdy, exkurze, přednášky, workshopy, sportovní kurzy, kulturní a charitativní akce).
Škola vytváří vhodné podmínky pro podporu kreativity, individuálních a skupinových zájmů
žáků (vydávání školního časopisu v anglickém jazyce, odborné kurzy).


                          Hodnocení výsledků vzdělávání
Převážně funkční systém poradenské, podpůrné, preventivní péče a kariérních služeb
vychází z přesně vymezených kompetencí poradenských pracovníků školy a vzájemné
součinnosti s třídními učiteli i ostatními pedagogy. Přínosná je zejména činnost metodičky
prevence, její psychologická odbornost a úzká spolupráce s externími subjekty napomáhá
k účinnému zprostředkování pomoci jednotlivcům, k řešení individuálních výchovnýc h
a vzdělávacích problémů žáků nebo kolektivů tříd, např. individuální konzultace,
sociometrická šetření, programy selektivní prevence. Sdílené úložiště doporučení
a metodických pokynů zajišťuje potřebnou informovanost učitelů pro uplatňová ní
podpůrných a preventivních postupů nebo pro náplň třídnických hodin. Realizo va né
adaptační a tematické programy primární prevence prolínají celým vzdělávacím cyklem,
např. adaptační a sportovní kurzy, projekt stylu učení, a zároveň reagují na aktuální potřeby
žáků, např. podpora duševního zdraví, předcházení závislosti. Identifikované problémy nebo
rizikové projevy chování žáků jsou řešeny v souladu se stanovenými postupy. Nastavené
preventivní mechanismy jsou převážně funkční, k nejčastěji zaznamenaným problémům
patří zejména pozdní příchody, popř. neomluvené hodiny některých žáků. Systém
uplatňovaných výchovných opatření je vyvážený, výrazněji převažují udělené pochvaly
za aktivní reprezentaci i veřejně prospěšnou práci žáků. V ojedinělých případech závažného
sociopatologického chování žáka (kyberšikana) škola postupuje ve spolupráci s přísluš nými
orgány a uplatňuje odpovídající výchovná opatření, např. podmíněné vyloučení ze studia.
Realizovaný systém péče o žáky se SVP (okolo 6 %) zajišťuje jejich vzdělávání podle
doporučení školského poradenského zařízení. Účinnost podpůrných opatření je pravidelně
vyhodnocována. Individuální zohlednění organizace vzdělávání umožňuje i studium žáků
s dlouhodobými zdravotními problémy nebo žáků věnujícím se aktivní sportovní i umělecké
činnosti. Z inspekčních zjištění vyplynulo, že škola obvykle identifikuje žáky
s prospěchovými problémy. V některých případech, např. u žáků s vyšší mírou jazykové
bariéry, ale není jejich podpora včas systémově nastavena. V průběhu inspekční činnosti
škola upravila a začlenila postupy předcházení školní neúspěšnosti do školní preventivní
strategie. Z podrobnější analýzy dosahovaných výsledků vzdělávání žáků se SVP či OMJ
(přibližně 8 %) je zřejmé, že někteří jednotlivci vykazují výrazně horší výsledky než žáci
dané třídy.
Výsledky vzdělávání žáků jsou pravidelně vyhodnocovány na jednáních pedagogické rady
a částečně i v rámci předmětových komisí. Úroveň osvojených vědomostí, znalostí
i praktických dovedností žáků je ověřována prostřednictvím běžných nástrojů, tzn. pololetní
a závěrečná klasifikace, ústní a písemné práce žáků, žákovské prezentace, projekty či
hodnocení souvislé odborné praxe. Připravenost žáků k MZ je ověřována prostřednictvím
srovnávacích či cvičných didaktických testů. Při testování ČŠI v rámci ČR dosáhli žáci
ve čtenářské a finanční gramotnosti výborných až nadprůměrných výsledků.
Od posledního inspekčního hodnocení došlo k mírnému snížení celkové absence, což se
projevilo v nárůstu počtu žáků s řádně uzavřenou klasifikací na konci druhého pololetí


                                            5/8
školního roku. Přesto přetrvává vysoká absence žáků v konzultačních hodinách oboru
Podnikání v kombinované formě studia a negativně se promítá do jejich výsledků
vzdělávání. Ve sledovaném období dvou školních let 2021/2022 a 2022/2023 vždy ke 30. 6.
klasifikaci uzavřela nejvýše polovina žáků, až 42 % jich neprospělo, pouze jednotlivc i
opakovali ročník. V prvním pololetí školního roku 2023/2024 neprospělo 92 % všech žáků
kombinované formy vzdělávání. Ve čtyřletých oborech vzdělání jsou výsledky vzdělává ní
obvykle stabilní, dlouhodobě lepších průběžných výsledků dosahují žáci oboru Ekonomika
a podnikání než žáci oboru Obchodní akademie.
Výsledky žáků při ukončování vzdělávání dlouhodobě korespondují s jejich hodnocením
v průběhu studia. Ve sledovaném období tří školních let téměř všichni žáci čtyřletých oborů
vzdělání konající společnou část MZ uspěli, neuspěli pouze jednotlivci. V celostátním
srovnání v rámci skupiny stejných oborů vzdělání dosáhli žáci v didaktických testech
ve společné části MZ vždy lepších výsledků v českém jazyce, až výrazně lepších výsledků
v cizích jazycích. V profilové části maturitní zkoušky neprospěli pouze jednotlivci, převážně
v odborných předmětech. Téměř třetina žáků nahradila jazykové profilové zkoušky
jazykovými certifikáty. Hrubá neúspěšnost (tj. podíl počtu žáků neúspěšných u maturitní
zkoušky a zkoušku nekonajících z celkového počtu žáků přihlášených) žáků oboru
Podnikání v kombinované formě studia se ve sledovaném období snížila, přesto byla v rámci
celostátního srovnání vždy vyšší. V tomto oboru řádně dokončilo vzdělávací cyklus pouze
27 % žáků.
Motivační prostředí školy pozitivně přispívá k formování osobnosti žáků. Jejich
zapojováním do předmětových a sportovních soutěží, olympiád a středoškolské odborné
činnosti škola cíleně podporuje jejich odbornost a rozvoj individuálního nadání. Přibližně tři
čtvrtiny absolventů studují v navazujících oborech terciárního vzdělávání, čtvrtina pak
nastupuje do praxe.


                                          Závěry
Vývoj školy
Od posledního inspekčního hodnocení ředitelka přijala opatření k zásadním nedostatkům.
Vzrostl počet žáků, za poslední dva roky došlo k obměně čtvrtiny pedagogického sboru.
Vedení školy v souladu s potřebami i trendy ve vzdělávání modernizuje materiálně technické
zabezpečení a vybavení školy. Jednotlivá zaměření oborů a spolupráce se sociálními
partnery vhodně rozvíjí studijní předpoklady žáků.
Silné stránky
– metodicky propracovaná výuka cizích jazyků a systémová podpora rozvoje jazykovýc h
  kompetencí žáků (4.1)
– možnost volby zaměření studia rozvíjí studijní předpoklady žáků, umožňuje jejich užší
  profilaci (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– méně účinná kontrolní činnost vedení školy při řízení pedagogického procesu a nižší
  účinnost prováděné hospitační činnosti, zejména chybějící systémová metodická
  a didaktická podpora některých učitelů (2.1)



                                             6/8
– v části výuky malý přínos didaktických závěrů vyučovacích hodin, méně časté zapojování
  žáků do evaluačních aktivit a využívání vzájemného kriteriálního hodnocení, nízká míra
  diferenciace a individualizace výuky s ohledem na rozdílné studijní předpoklady žáků
  a odlišné tempo jejich práce (4.3)
– vysoká neúspěšnost žáků v kombinované formě v průběhu a při ukončování studia
  maturitní zkouškou (5.2)
– předčasné odchody žáků kombinovaného studia ze vzdělávání (5.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– zvýšit účinnost zpětnovazebních kontrolních mechanismů při řízení pedagogického
  procesu
– provádět hospitační činnost systematicky a na jejím základě přijímat konkrétní opatření
  či doporučení a průběžně vyhodnocovat jejich účinnost, poskytovat vyučujíc ím
  objektivní zpětnou vazbu o kvalitě jejich práce včetně adekvátní metodické podpory
– využívat v průběhu vzdělávání časovou a obsahovou diferenciaci úkolů k zajištění
  individuálních vzdělávacích potřeb žáků, důsledně uplatňovat individuální přístup
  vzhledem k rozdílným schopnostem a pracovnímu tempu žáků
– lépe využívat didaktické závěry vyučovacích hodin ke zhodnocení učebního pokroku
  žáků s ohledem na využití při dalším učení, častěji uplatňovat prvky formativního
  hodnocení a více zapojovat žáky do vzájemného hodnocení
– v souladu s koncepčními záměry zacílit vzdělávání pedagogů na metody a formy výuky
  podporující diferenciaci výuky, způsob formativního hodnocení žáků a jejich vedení
  k vzájemnému hodnocení i sebehodnocení
– přijímat preventivní opatření pro předčasné ukončování vzdělávání žáků, průběžně
  vyhodnocovat jejich účinnost
– včas nastavit účinnější podporu některých žáků-cizinců v průběhu vzdělává ní
  ke snižování jejich jazykové bariéry a prevenci případné studijní neúspěšnosti


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Koncepce rozvoje školy
 2.   Školní řád účinný k termínu inspekční činnosti



                                            7/8
 3.   Školní vzdělávací programy pro obory Obchodní akademie a Ekonomika a podnikání,
      denní forma vzdělávání a pro obor Podnikání, kombinovaná forma vzdělávání, účinné
      pro vzdělávání žáků ve školním roce 2023/2024
 4.   Třídní knihy vedené ve školním roce 2022/2023 a 2023/2024 k termínu inspekční
      činnosti
 5.   Dokumentace koordinátorů v oblasti výchovného poradenství a prevence vedené
      k termínu inspekční činnosti
 6.   Záznamy z pedagogických rad ve školních rocích 2021/2022 až 2023/2024 k termínu
      inspekční činnosti
 7.   Doklady o přijímání a o ukončování vzdělávání (vybraný kontrolní vzorek)
 8.   Rozvrh vyučovacích hodin ve školním roce 2023/2024
 9.   Zápisy z hospitační činnosti za sledované období k termínu inspekční činnosti
10.   Školní matrika v elektronické podobě vedená k termínu inspekční činnosti
11.   Výroční zpráva o činnosti školy ve školním roce 2022/2023
12.   Účetní závěrka za rok 2022
13.   Personální dokumentace pedagogických pracovníků k termínu inspekční činnosti
      (vybraný kontrolní vzorek)
14.   Dokumentace k BOZ žáků k termínu inspekční činnosti



                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Stanislava Grundová, školní inspektorka, vedoucí inspekčního týmu
 Mgr. Hana Vejrážková, školní inspektorka
 Mgr. Petra Stoklasová, školní inspektorka
 Ing. Ivana Černá, kontrolní pracovnice


18. 3. 2024




                                          8/8
