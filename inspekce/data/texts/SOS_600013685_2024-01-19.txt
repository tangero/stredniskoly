                                    Česká školní inspekce
                                  Jihomoravský inspektorát
                                  Křížová 22, 603 00 Brno
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIB-93/24-B
                                       Sp. zn. ČŠIB-S-20/24-B


Název                               Střední škola uměleckomanažerská, s.r.o.
Sídlo                               Táborská 185, 615 00 Brno-Židenice
E-mail                              info@ssum.cz
IČO                                 25 341 553
Identifikátor                       600 013 685
Právní forma                        společnost s ručením omezeným
Zastupující                         PaedDr. Josef Čadík
Zřizovatel                          PaedDr. Josef Čadík, 683 33 Dobročkovice č. p. 22
Místo inspekční činnosti            Táborská 1297/185, Brno
Inspekční činnost na místě          19. 1. 2024, 22. 1. 2024 – 23. 1. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                     Charakteristika
Střední škola uměleckomanažerská, s.r.o. (dále „škola“) vykonává činnost střední školy
a školní jídelny- výdejny. Ve školním roce 2023/2024 se uskutečňovalo vzdělávání v denní
formě ve čtyřletých oborech vzdělání zakončených maturitní zkouškou 63-41-M/01
Ekonomika a podnikání a 82-41-M/17 Multimediální tvorba. V oboru Multimediální tvorba
si žák od třetího ročníku volí specializace podle nabídky studijního zaměření. Ke dni
30. 9. 2023 se ve škole vzdělávalo 259 žáků ve 12 třídách. Od poslední inspekční činnosti
došlo k nárůstu počtu žáků v denní formě studia o 10 %. Škola eviduje 13 % žáků se
speciálními vzdělávacími potřebami. Školní stravování zajišťuje škola žákům
prostřednictvím školní jídelny-výdejny, která umožňuje výběr ze tří jídel.


                          Hodnocení podmínek vzdělávání
Ředitel školy si ve své koncepci klade za cíl připravit absolventy tak, aby se uplatnili na trhu
práce v oblasti managementu kultury. Výuka je ke splnění tohoto cíle podřízena především
v oblasti praktického vyučování. Pestrá nabídka vzdělávacích aktivit umožňuje žákům
profilovat své odborné kompetence. Příkladem jsou povinné plenéry zařazené do období
letních prázdnin. Podmínky pro jejich splnění jsou podrobně popsány ve školním
vzdělávacím programu a ve školním řádu. V teoretické výuce ředitel přijal od poslední
inspekční činnosti taková efektivní opatření, aby ji přizpůsobil moderním didaktickým
trendům. A to především v oblasti využívání digitální techniky a digitálního učebního
prostředí pedagogy i žáky. Ředitel účelně delegoval kompetence na své dva zástupce, kteří
sledují průběh výuky prostřednictvím hospitační činnosti a na jejím základě účinně zajišťují
její kvalitu. K té přispívá také sdílení pedagogických postupů mezi všemi pedagogy
prostřednictvím vzájemných náslechů. Další vzdělávání pedagogických pracovníků není
intenzivní, nicméně je plánováno s ohledem na potřeby školy, především v oblasti
odbornosti. Dosud však výchovná poradkyně ani metodička prevence nezískaly potřebnou
kvalifikaci pro výkon těchto funkcí, což se projevilo v oblasti poradenských služeb
poskytovaných školou. Rezervy byly identifikovány zejména v oblasti práce s žáky
ohroženými školním neúspěchem a předčasného ukončování vzdělávání. Chyběla například
konkrétní podpora ve formě konzultačních hodin všech pedagogů, které nejsou ve škole
stanovené. Také zajištění prostorových podmínek pro činnost školního poradenského
pracoviště a informovanost o jím realizovaných činnostech neumožňují snadnou dostupnost
poradenských služeb pro žáky a rodiče.
Předmětové komise se zabývají problematikou plnění školních vzdělávacích programů,
zajištění pomůcek, účastí školy na soutěžích, pravidly hodnocení a práce se začínajíc ími
pedagogy. Chybí však práce s výsledky vzdělávání v jednotlivých předmětech. Noví
a začínající učitelé mají přiděleného uvádějícího pedagoga, proces adaptace je spíše
formální, ale i tak je dostatečně efektivní. Žáci poskytují zpětnou vazbu vedení školy
prostřednictvím Studentského senátu, který se schází dvakrát za pololetí a navrhuje vedení
školy své podněty ke zlepšení chodu školy.
Poradenské služby jsou poskytovány v základní rovině. Výchovná poradkyně administr uje
dokumentaci žáků s podpůrnými opatřeními, poskytuje metodickou podporu kolegům,
participuje na tvorbě individuálních vzdělávacích plánů. Nad rámec své přímé pedagogické
povinnosti poskytuje žákům příležitostné konzultace. Pro oblast rizikového chování má
metodička prevence vytvořenu srozumitelnou preventivní strategii. Vzhledem k vyšší
absenci žáků a s tím souvisejícím horším prospěchem v některých třídách oboru
Multimediální tvorba škola nevyužila všech deklarovaných nástrojů k prevenci těchto jevů.


                                              2/8
V průběhu školního roku škola organizuje vhodné aktivity, které podporují vytváření
pozitivního klimatu v třídních kolektivech. Třídní učitelé realizují třídnické hodiny,
kde mimo jiné pracují se vztahy. Poradenská podpora vede ke vhodné volbě vzdělávací cesty
a pozdějšímu profesnímu uplatnění žáků, které škola sleduje.
Materiální podmínky školy jsou efektivně zajišťovány především tak, aby poskytovaly
podporu pro kvalitní odbornou přípravu žáků. Vybavení je na vysoké úrovni, a to v oblasti
moderních pomůcek, ale i jednotlivé ateliéry odpovídají nejmodernějším trendům v oboru.
Rozsáhlé prostory školy, určené především pro teoretickou výuku, v menší míře poskytovaly
relaxační zóny nebo esteticky podnětné prvky využívající výsledky práce žáků školy.
Ty byly vhodně a cíleně prezentované pouze v části prostor školy určené pro praktickou
výuku, což bylo obohacujícím prvkem pro vzdělávání.


                          Hodnocení průběhu vzdělávání
Sledovaná hospitovaná výuka se vyznačovala obecně klidnou pracovní atmosférou, žáci
dodržovali nastavená pravidla a nebáli se vyjadřovat své myšlenky a názory. Vztahy mezi
žáky a pedagogy byly charakterizovány vzájemnou důvěrou. Většina hodin měla
nadprůměrnou kvalitu s co největší snahou žáky aktivizovat. Společným rysem sledované
výuky je také kvalitní práce pedagogů s digitálními technologiemi, příslušným softwarem
a digitálním učebním prostředím školy. Při hospitační činnosti bylo zjištěno, že učitelé měli
obecný přehled o žácích se speciálními vzdělávacími potřebami, podpůrná opatření byla
ve výuce využita převážně navýšením časového limitu při vypracování písemného úkolu.
Výuka ve všeobecně vzdělávacích a odborných teoretických předmětech byla vzhlede m
k obsahu učiva a ke schopnostem a možnostem žáků organizačně dobře zvládnutá. Zvolené
formy pro vstupní motivaci žáků a použité vyučovací metody byly ve většině hodin účinné.
Během výuky učitelé žákům průběžně poskytovali dobrou zpětnou vazbu k jejich aktivitá m.
Často byla prací s kvalitními texty promyšleně rozvíjena čtenářská gramotnost žáků.
Dostatečná pozornost byla věnována upevňování i ověřování získaných znalostí
a dovedností žáků. Požadavky kladené na žáky byly přiměřené, vycházely z úrovně jejich
znalostí a dovedností. Tempo a organizace výuky zohledňovaly individuální vzdělávac í
potřeby všech žáků. Jen v některých hodinách (ekonomika, základy společenských věd)
převládl výklad s pomocí prezentace bez důrazu na samostatnou práci žáků, práci
ve dvojicích či skupinách, což vedlo k jejich jednotvárnosti. Žáci pracovali se zájmem,
ochotně reagovali na pokyny učitelů, pokud dostali příležitost, dokázali účelně uplatnit
své vědomosti a dovednosti a formulovat názory v rozvinutých odpovědích. V předmětech
humanitního zaměření (český jazyk a dějepis) převládal tradiční frontální způsob výkladové
výuky formou vyprávění s poutavým obsahem, která byla doplněná diskusí. Během ní byli
žáci aktivní, rozvíjeli vzájemnou spolupráci a kritické myšlení na podkladě prezentací
připravených vyučujícími. Výuka anglického jazyka se vyznačovala vysokou aktivitou žáků,
plně navozeným cizojazyčným prostředím a jejich kvalitními jazykovými kompetencemi.
V hodinách matematiky jsou pedagogy hojně využívány digitální technolo gie,
prostřednictvím kterých je výuka pro žáky atraktivní. Častá je samostatná práce
s individuální podporou žáků. Vyučující využívají různých pomůcek včetně sdíleného
úložiště, na kterém mají žáci k dispozici řešení příkladů z dané hodiny. V hodinách
pohybové a relaxační výchovy byl u žáků rozvíjen kladný vztah k pohybu. Žáci respektovali
pravidla, byli k sobě ohleduplní a dokázali navzájem spolupracovat, a tím podpořili
i motivovali méně zdatné žáky, aby zažili úspěch v nácviku dovedností v rámci konkrétního
kolektivního sportu. Výuka dějin umění probíhala formou velice zdařilé prezentace, pedagog
efektivně využil propojení souvislostí v historickém kontextu.


                                            3/8
V hodinách počítačové grafiky a tvorby projektu převládla nad frontálními postupy
samostatná tvůrčí práce žáků na konkrétních úkolech, které promyšleně rozvíjely jejich
kreativitu, samostatnost a zejména kompetence k učení, řešení problémů, k pracovnímu
uplatnění a podnikatelským aktivitám. Využití digitálních technologií (často vlastníc h)
všemi žáky upevňovalo jejich informační gramotnost. Žáci zde byli rovněž vedeni
k účelnému sebehodnocení využitelnému k dalšímu učení. V předmětu písmo a typografie
byl názorně vysvětlen postup při tvorbě plakátu s důrazem na použité grafické prvky, aby
ho mohli následně žáci samostatně tvořit. Pedagog průběžně podporoval správnost
parametrů poskytováním individuální zpětné vazby, což vedlo k efektivní práci všech žáků.
Sledovaná praktická výuka v uměleckých ateliérech probíhala pod vedením převážně
mladých, začínajících pedagogů. V době inspekční činnosti se do ní promítalo uzavření
a hodnocení klauzurních prací, čehož někteří učitelé dobře využili k prezentaci ukázek nebo
diskusi. Žáci se tím učí chápat svoji práci v širším kontextu a jsou vedeni k hlubš ímu
vědomému vhledu do své tvorby. V navštívené výuce filmové tvorby probíhala diskuse
skupinek žáků s pedagogem na téma natáčení krátkých scének, bylo pozorováno spíše
technické zaměření na provedení, méně již na hlubší smysl samotného příběhu, což méně
podporovalo originální invenci žáků, nicméně žáci pracovali se zájmem a snahou.
U některých prezentovaných prací na webových stránkách školy např. z produkce ateliéru
filmové tvorby a animace nebo tvorby počítačových her vykazovaly práce snahu o technické
zvládnutí. Kultivace prvoplánových myšlenek mladých tvůrců však v některých případech
nebyla patrná (např. zpracování násilí), a to v menší míře podporuje zodpovědnost autorů
za svoji tvorbu. Výuka v ateliéru fotografie se vyznačovala prezentací žákovských prací,
společným hledáním a nalézáním otázek i odpovědí nad ukázkami fotografií jednotlivc ů.
Navštívená hodina dramatického ateliéru měla tvůrčí dynamiku, pod vedením učitelky byly
velice dobře ztvárněny emoce a krátké scénky. V závěru proběhlo sebehodnocení
i vrstevnické zhodnocení, čímž se u žáků podpořily personální kompetence a pocit dobře
odvedené práce. Výuka ateliéru odborné kresby byla zaměřena na kresbu skic postav podle
živého modelu, pedagog poskytoval průběžně odborné vedení a dával žákům účelnou
zpětnou vazbu, což podpořilo patrný progres jejich výstupů. V hudebním ateliéru získáva li
žáci především dovednosti v oblasti hlasové a instrumentální výchovy, kdy zlepšovali svoji
interpretační úroveň na základě svých individuálních schopností. Pedagogové vedli žáky
ke kultuře projevu v rovině imitační metody, ponechávali žákům dostatek prostoru
k seberealizaci, vzájemné spolupráci a výměně názorů. Podporovali je tak k týmové práci,
motivovali k efektivnímu využití času před nadcházejícími vystoupeními na veřejnosti.
Práce na odstranění intonačních nepřesností a zlepšení výrazových kompetencí interpretů
vedla k postupnému naplnění vzdělávacího cíle.


                         Hodnocení výsledků vzdělávání
Výsledky vzdělávání jsou dlouhodobě vyrovnané. Učitelé hodnotí žáky průběžně, podklady
získávají běžnými evaluačními nástroji a formou pravidelné klauzurní zkoušky. Během nich
žáci prezentují své umělecké práce na stanovené téma přítomným pedagogům a spolužákům,
jejich součástí je formativní hodnocení pedagogy a sebehodnocení. Pozitivním krokem
školy je zavedení rozšířeného hodnocení klauzurních prací, odborně zkušení pedagogové
hodnotí technické provedení a umělecký přesah sdělení. Klauzurní práce škola prezentuje
veřejně i na svém webu, a využívá je tak účelně k sebeprezentaci. Klasifikace je také
podmíněna úspěšnou realizací všestranně náročného dobročinného projektu žákem či účastí
žáka na letním plenéru, který supluje část praktické výuky.



                                           4/8
Konkrétní kritéria pro uzavření hodnocení v jednotlivých předmětech ponechává škola
v kompetenci jednotlivých vyučujících, což nezaručuje jejich transparentnost a jednotnost
v rámci školy a představuje riziko v oblasti průkazné informovanosti žáků. Souhrnné
hodnocení výsledků vzdělávání žáků probíhá každé čtvrtletí na klasifikačních poradách
sumativním způsobem, opatření přijímaná na jejich základě mají formální charakter, systém
předcházení školního neúspěchu je však účinný jen částečně. Zastoupení žáků s průměrnými
a slabými výsledky je vyšší, s vyznamenáním v uplynulých třech letech prospělo v průměru
jen 36,49 % žáků školy, přitom výsledky obou oborů jsou srovnatelné. Řada žáků je
v každém pololetí neklasifikována, ve druhém pololetí uplynulých třech školních let to bylo
průměrně 13,88 % z nich. Zpětnou vazbu o zvládnutí učiva žáky škola získává také
z výsledků jednotné maturitní zkoušky. Ke zjištění a porovnání znalostí žáků slouží
pravidelně školou realizované vstupní testy z českého jazyka a matematiky a testy tzv.
„maturitní generálky“, které jsou ale vyhodnocovány jen na statistické úrovni. Inspirativním
podkladem pro hodnocení žáků v odborných předmětech jsou výběrová portfolia prací žáků
(zahrnující materiální i digitální výstupy). Absence žáků školy je v některých třídách
poměrně vysoká. Po ukončení distanční výuky se výrazně zvýšila. Ve školním roce
2022/2023 činila průměrně 189 hodin na žáka za školní rok. Neomluvená absence se
v loňském školním roce na celkové absenci podílela zaokrouhleně asi 1 %. Absenci
některých tříd zvyšovali konkrétní žáci, s nimiž byla na úrovni vedení školy a třídníc h
učitelů individuálně řešena, což v jednotlivých případech vedlo ke zlepšení. Z důvodu
vysoké absence dochází ve škole k předčasnému ukončování vzdělávání, popř. k přestupům
na jiný typ školy, což se týká se to zhruba 8 % žáků. Vzdělávací problémy žáků jsou řešeny
individuálně. Škola využívá systém výchovných opatření – uděluje pochvaly, poskytuje
motivační finanční odměnu, v potřebném rozsahu jsou ukládána kázeňská opatření.
Významným nástrojem v této oblasti je i nastavení hranice pro nehodnocení žáků na konci
pololetí ve školním řádu (při 20 % zameškaných vyučovacích hodin v daném předmětu je
žák v řádném termínu nehodnocen). Vedení školy realizaci tohoto opatření průběžně sleduje.
Počet neprospívajících žáků je poměrně nízký. V posledních třech školních letech
ve druhém pololetí neprospěla průměrně 2 % žáků. Žákům ohroženým školní neúspěšností
je nabízeno doučování a individuální konzultace. Průběžné informování žáků, zákonných
zástupců nezletilých žáků a rodičů zletilých žáků je zajištěno prostřednictvím třídníc h
schůzek a hovorových hodin i elektronického školního informačního systému.
Úspěšnost žáků při ukončování vzdělávání maturitní zkouškou byla hodnocena za tři
uzavřené roky 2021, 2022 a 2023. Vyšší hrubou neúspěšnost (ukazatel, který vypovídá
o tom, jak velká část žáků z celkového počtu žáků přihlášených k maturitní zkoušce nebyla
úspěšná, tj. maturitní zkoušku nekonala nebo u ní neprospěla) měli pouze žáci oboru
vzdělání Multimediální tvorba v roce 2023, kdy mírně stoupla na 14,8 %. Absence žáků
v tomto oboru je poměrně vysoká, což může mít spolu s velkým zájmem žáků o úspěšnou
obhajobu náročné odborné maturitní práce negativní dopad na výsledky v profilové části
maturitní zkoušky. V oboru vzdělání Podnikání a management byla dlouhodobě hrubá
neúspěšnost nízká, v rozpětí od 0 do 6,3 %.
Znalosti a dovednosti žáků školy jsou cíleně rozvíjeny jejich zapojováním do mnoha soutěží,
včetně mezinárodních. V průběhu školního roku probíhá celá řada odborných a kultur níc h
exkurzí, výukových programů, přednášek a besed, což spolu s koncertními a divadelními
vystoupeními žáků, veřejnými klauzurami a zorganizovanými výstavami prací vytváří dobré
předpoklady pro propojení vzdělávacího obsahu s odbornou praxí a běžným životem.
Realizována byla např. odborná spolupráce s Českou televizí Brno, divadly Radost, Studiem
Marta, JAMU, hudebními kluby METRO a SONO aj. Významnou a rozsáhlou akcí, na jejíž
realizaci včetně příspěvků se podílejí žáci školy, je tradiční Start film fest v Bystřic i


                                            5/8
nad Pernštejnem. Žáci se účastní pravidelně organizovaných poznávacích zájezdů
do zahraničí, což také komplexně rozvíjí jejich klíčové kompetence i jazykovou gramotnost.
Škola zapojuje žáky do oborových soutěží, řada žákovských prací zaznamenala i komerční
úspěch. Zájmy žáků škola podporuje nabídkou aktivit v rámci pravidelných tvůrčích
víkendů, kdy je jim plně k dispozici profesionální technické vybavení a současně zde mohou
spolupracovat se zájemci z řad veřejnosti.


                                         Závěry
Vývoj školy
– Částečná obměna pedagogického sboru
– Navýšení nejvyššího povoleného počtu žáků
– Průběžné zlepšování materiálního vybavení pro odbornou výuku
Silné stránky
– Pestrá vzdělávací nabídka umožňuje žákům výběr studia různého uměleckého zaměření
  a rozvoj jejich specifického talentu (1.2)
– Účelná a efektivní podpora digitálních kompetencí napříč celým vzdělávacím procesem
  napomáhá uplatnění absolventů (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Systém poskytování poradenských služeb ve škole plně nezajišťuje vzájemnou spolupráci
  mezi školním poradenským pracovištěm a pedagogy, která by vedla k prevenci absence
  žáků a školní neúspěšnosti (2.1)
– Přijímaná opatření nevedou k eliminaci dlouhodobě vyšší absence u některých žáků, která
  ovlivňuje předčasné ukončování vzdělávání (5.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zkvalitnit práci školního poradenského pracoviště
– Věnovat větší pozornost podpoře začínajících pedagogů
– Intenzivně se věnovat žákům, kteří nedosahují očekávaných výsledků vzdělávání
– Využít potenciál profilace školy k uměleckému vystavení studentských autorských prací
  nebo k výzdobě interiéru tak, aby pozvedly prostory školy, které nyní působí v některých
  místech méně esteticky
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.




                                            6/8
                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Výpis z rejstříku škol a školských zařízení ze dne 7. 1. 2024
 2.   Výkaz o střední škole M-8 k 30. 9. 2023
 3.   Školní řád Střední škola uměleckomanažerské, s.r.o., platnost od 4. 9. 2023
 4.   Školní vzdělávací programy platné ve školním roce 2023/2024
 5.   Závazné vnitřní předpisy školy (Koncepce školy, Organizační řád, Školní řád,
      Pracovní řád, Plán kontrolní činnosti)
 6.   Rozvrh hodin platný ve školním roce 2023/2024
 7.   Protokoly o hospitacích vedení školy ve školním roce 2023/2024
 8.   Dokumentace školního poradenského pracoviště (Plán výchovného poradce
      ve školním roce 2023/2024, Preventivní program školy pro školní rok 2023/2024,
      Seznam žáků s podpůrnými opatřeními ve školním roce 2023/2024, Osobní
      dokumentace žáků s podpůrnými opatřeními, Individuální vzdělávací plány žáků
      ve školním roce 2023/2024, Strategie předcházení školní neúspěšnosti z 22. 1. 2024)
 9.   Dokumentace žáků přijímaných ke vzdělávání – vybraný vzorek (Multimediá lní
      tvorba – 82-41-M/17, Ekonomika a podnikání – 63-41-M/01), školní rok 2022/2023;
      přijímací řízení oboru Multimediální tvorba – 82-41-M/17 ve školním roce 2023/2024
10.   Zápisy ze schůze předmětové komise – humanitní předměty, školní rok 2023/2024
11.   Výroční zpráva o činnosti školy za školní roky 2020/2021, 2021/2022 a 2022/2023
12.   Zápisy z jednání pedagogické rady – zprávy pro klasifikační poradu, přehledy
      klasifikace tříd, klasifikační zprávy třídy ve školním roce 2022/2023 a 2023/2024
13.   Protokol o průběhu profilové části maturitní zkoušky, Protokol o výsledcích profilové
      části maturitní zkoušky žáka – rok 2023
14.   Seznámení s povinnostmi žáků v předmětu Tvorba projektu, Návrh projektu, Šablona
      projektu
15.   Rozpis a zápisy třídnických hodin – školní rok 2023/2024 (vzorek)
16.   Zápisy z třídních schůzek ve školním roce 2023/2024 (vzorek)
17.   Elektronická školní matrika vedená ve školním roce 2023/2024
18.   Inspekční zpráva ze dne 8. 12. 2016, čj. ČŠIB-1316/16-B
19.   Evidence povinných odborných praxí, vzorek potvrzení žáků o absolvované praxi
      pro školní rok 2023/2024
20.   Udělení výjimky MŠMT ČR pro odlišnou organizaci školního roku 2021/ 2022,
      2022/2023 a 2023/2024




                                           7/8
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Milan Heroudek, školní inspektor, vedoucí inspekčního týmu
 Mgr. Blanka Prachařová, školní inspektorka
 Mgr. Marcela Karasová, školní inspektorka
 Mgr. Marcela Hanáková, školní inspektorka
15. 2. 2024




                                         8/8
