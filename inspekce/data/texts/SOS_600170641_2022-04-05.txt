                                     Česká školní inspekce
                                      Ústecký inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIU-397/22-U


Název                               Střední škola technická, Most, příspěvková organizace
Sídlo                               Dělnická 21, 434 01 Most
E-mail                              sstmost@sstmost.cz
IČ                                  00125423
Identifikátor                       600170641
Právní forma                        příspěvková organizace
Zastupující                         Ing. Radmila Krastenicsová
Zřizovatel                          Ústecký kraj
Místo inspekční činnosti            Dělnická 21, Zlatnická 187/6, Most
Termín inspekční činnosti           5. 4. 2022 − 8. 4. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání poskytovaného střední
školou a domovem mládeže podle příslušných školních vzdělávacích programů. Zjišťování
a hodnocení naplnění školních vzdělávacích programů pro střední vzdělávání a zájmové
vzdělávání a jejich souladu s právními předpisy a rámcovými vzdělávacími programy.
Inspekční činnost podle § 174 odst. 6 školského zákona.




2021/2022
                                    Charakteristika
Střední škola technická, Most, příspěvková organizace (dále „škola“) vykonává činnost
střední školy, domova mládeže a školní jídelny.
K 30. 9. 2021 se ve střední škole vzdělávalo v denní formě vzdělávání 876 žáků, z toho
391 žáků v oborech poskytujících střední vzdělání s maturitní zkouškou (23-45-L/01
Mechanik seřizovač, 26-41-M/01 Elektrotechnika, 63-41-M/01 Ekonomika a podnikání,
68-42-M/01 Bezpečnostně právní činnost) a 485 žáků v oborech poskytujících střední
vzdělání s výučním listem (23-51-H/01 Strojní mechanik, 23-56-H/01 Obráběč kovů,
23-68-H/01 Mechanik opravář motorových vozidel, 26-51-H/01 Elektrikář, 33-56-H/01
Truhlář, 36-52-H/01 Instalatér, 36-66-H/01 Montér suchých staveb, 36-67-H/01 Zedník,
41-53-H/02 Jezdec a chovatel koní, 66-53-H/01 Operátor skladování, 33-56-E/01 Truhlářská
a čalounická výroba, 36-67-E/01 Zednické práce, 41-52-E/01 Zahradnické práce).
Největší zájem projevují uchazeči o studium v oboru Bezpečnostně právní činnost, v němž
škola k termínu inspekční činnosti vzdělávala 258 žáků ve 12 třídách. Od poslední inspekční
činnosti v lednu 2020 škola ukončila vzdělávání v oboru vzdělání Podnikání v dálkové
formě vzdělávání a požádala spolu s dalšími šesti obory vzdělání, v nichž dlouhodobě
neuskutečňovala vzdělávání (zejména nástavbové obory a obory v dálkové formě
vzdělávání), o jejich výmaz z rejstříku škol a školských zařízení k 1. 9. 2022.
Škola evidovala k datu inspekční činnosti 40 žáků se speciálními vzdělávacími potřebami
individuálně integrovaných do běžných tříd, 4 žáci se vzdělávají podle individuálníc h
vzdělávacích plánů z jiných závažných důvodů.
Domov mládeže poskytuje ve školním roce 2021/2022 ubytovací služby pro 71 žáků.


                         Hodnocení podmínek vzdělávání
Ředitelka školy působí ve funkci od září 2020. Její koncepce rozvoje školy obsahuje
většinou obecné cíle v zásadních oblastech činnosti školy, chybí však konkrétní kroky
k jejich naplnění i indikátory úspěšné realizace. Příkladnou pozornost věnuje ředitelka školy
rozvíjení partnerských vztahů se zaměstnavateli, jejichž síť na základě uzavřenýc h
memorand o spolupráci rozšiřuje, čímž napomáhá úspěšné realizaci části praktického
vyučování a podporuje rozvoj odborných kompetencí žáků v souladu s požadavky trhu
práce. S profesními partnery (zejména Policií ČR) škola aktivně spolupracuje při rozvoji
odborných kompetencí žáků oboru Bezpečnostně právní činnost. Řadou krátkodobých akcí,
odbornými exkurzemi a přednáškami se škole daří motivovat žáky tohoto oboru
k profesnímu zaměření. Významná je také spolupráce s Univerzitou J. E. Purkyně v Ústí nad
Labem a základními školami při propojování formálního a neformálního vzdělává ní
a realizace dalších projektů, které podporují žáky ze socioekonomicky znevýhodně né ho
prostředí, implementaci environmentálních prvků do výuky či modernizaci výukovýc h
prostor a vybavení.
V oblasti personálního zabezpečení výuky se stanovené cíle daří naplňovat jen částečně.
Výuka některých předmětů je zajištěna nekvalifikovanými učiteli, popř. učiteli bez
předmětové specializace. Ředitelka školy prokázala, že pedagogičtí pracovníci, kteří
nesplňují předpoklad odborné kvalifikace, zajišťují výchovu a vzdělávání po nezbytno u
dobu a v nezbytném rozsahu. Pouze někteří si odbornou kvalifikaci doplňují studiem ke
splnění kvalifikačních předpokladů. V oboru vzdělání Bezpečnostně právní činnost činil
podíl výuky zajištěné pedagogy, kteří splňují kvalifikační předpoklady a požadavky
stanovené Ministerstvem vnitra na personální zabezpečení výuky, k datu inspekční činnosti


2021/2022                                    2
67 %. Přestože od předchozí inspekční činnosti došlo v této oblasti ke zlepšení, u velké části
učitelů odborných předmětů stále zejména jejich odborná kvalifikace neodpovídá charakteru
vyučovaného odborného předmětu. Zároveň většina učitelů odborných předmětů učí několik
předmětů napříč vzdělávacími oblastmi (např. právo, kriminalistiku a veřejný pořádek).
Tyto skutečnosti, včetně chybějící specializace, se negativně projevily v polovině
hospitovaných hodin odborných předmětů.
Pro efektivní činnost školního poradenského pracoviště, jehož členy jsou tři výchovné
poradkyně a dvě školní metodičky prevence, ředitelka nestanovila program poradenských
služeb s vymezením rozsahu činností pracovnic poradenského pracoviště. Kromě jedné
pedagožky aktuálně absolvující studium pro školní metodiky prevence neabsolvovaly další
pedagogické pracovnice studium ke splnění dalších kvalifikačních předpokladů (studium
pro výchovné poradce, studium k výkonu specializovaných činností – prevenci sociálně
patologických jevů), což se promítá do kvality poskytovaných poradenských služeb.
Metodická podpora nově nastupujícím a začínajícím pedagogům je formálně poskytována
ze strany uvádějících učitelů. Z rozhovorů s pedagogy však vyplynulo, že míra podpory
a spolupráce je závislá na osobním přístupu jednotlivých pedagogů. Jen někteří pedagogové
využívají pro svůj profesní rozvoj vzájemné hospitace. Další vzdělávání pedagogickýc h
pracovníků (dále „DVPP“) není systematicky realizováno na základě plánu, který by
vycházel z aktuálních potřeb školy (např. podpora neúspěšných žáků) a vhodně odrážel
zjištění z hospitační činnosti vedení školy. V rámci realizace projektu „Vzdělá vá ní
pedagogů − nástroj ke zkvalitnění výuky“ byl v hodnoceném období podporován osobnostně
profesní rozvoj pedagogů v oblastech komunikačních dovedností, jazykového vzdělává ní,
zapojení ICT do výuky, matematické gramotnosti aj. DVPP učitelů odborných předmětů
oboru Bezpečnostně právní činnost bylo jen ojediněle zaměřeno na didakticko-metod ické
aspekty výuky. Z vyučovacích hodin navštívených inspekčními pracovníky je zřejmé, že
DVPP má jen malý dopad na kvalitu výuky. Pro zefektivnění vzdělávacích strategií na
úrovni školy chybí promyšlená koncepce dalšího vzdělávání pedagogů v návaznosti na
hospitační zjištění a systematické sdílení poznatků v rámci pedagogické rady či
předmětových komisí.
Ředitelka nevěnuje dostatečnou pozornost aktivnímu vytváření zdravého klimatu školy.
Autoritativní styl řízení školy negativně ovlivňuje interpersonální vztahy, vnitřní informač ní
systém neumožňuje konstruktivní komunikaci. V průběhu inspekční činnosti pedagogové
uváděli, že nemohou bez obav rozporovat kroky vedení, s nimiž nesouhlasí, že neshody mezi
vedením školy a učiteli nejsou řešeny a nevedou ke zkvalitnění vzájemné spolupráce a že
nemohou dle jejich názoru navrhovat vedení školy možné změny vedoucí ke zkvalitně ní
výchovně- vzdělávacího procesu.
Rovněž z šetření podnětu žáků oboru Bezpečnostně právní činnost vyplynulo, že
komunikaci ze strany ředitelky školy považují žáci za nevstřícnou s dopady na atmosféru
v pedagogickém sboru a průběh vzdělávání.
Výše zmíněné skutečnosti negativně ovlivňují i oblast řízení. Nejasné vymezení povinnos tí
a kompetencí členů širšího vedení (dvou zástupců pro teoretické vyučování a jednoho
zástupce pro praktické vyučování) nevytváří dobré podmínky pro efektivní řízení
organizace. Mechanismy nastavené pro fungování školy neumožňují účinně monitoro vat
stav ve všech důležitých oblastech poskytovaného vzdělávání. Nefunkční kontrolní systém
má za následek nedostatky, které Česká školní inspekce (dále „ČŠI“) v průběhu inspekční
činnosti zjistila v oblasti hodnocení žáků, uskutečňování vzdělávání podle přísluš né ho
školního vzdělávacího programu, organizaci maturitních zkoušek, vzdělávání žáků podle



2021/2022                                     3
individuálního vzdělávacího plánu a zajištění bezpečnosti žáků při vzdělávání a s ním přímo
souvisejících činnostech.
Zásadní nedostatky, které ovlivňují kvalitu poskytovaného vzdělávání i zajištění bezpečnosti
žáků, byly zjištěny při realizaci „odborného soustředění“ žáků 3. ročníku oboru
Bezpečnostně právní činnost ve školním roce 2020/2021, jehož součástí byl také střelecký
výcvik. V platném školním vzdělávacím programu je střelecká příprava (a to výhradně ze
vzduchové zbraně) zařazena do učebního plánu až ve 4. ročníku. V rámci tohoto odborného
soustředění probíhala střelba z jiných kategorií zbraní, než je uvedeno ve školním
vzdělávacím programu (zejména střelba z dlouhé kulové zbraně), což z hlediska zajištění
bezpečnosti a ochrany zdraví žáků při vzdělávání a s ním přímo souvisejících činnostech
představuje významné riziko.
Řízení pedagogických procesů není dostatečně efektivní. Hospitační činnost, kterou
vykonávají kromě ředitelky školy a jejích zástupců také vedoucí učitelé odborného výcviku
a předsedové předmětových komisí, není pro zkvalitňování průběhu vzdělávání dostatečně
účinná. Nedostatky zjištěné při hospitační činnosti jsou konstatovány, opatření k jejich
odstranění však nejsou vždy stanovena a v praxi realizována. Zejména v teoretickém
vyučování není kvalita výuky sledována ve vazbě na výsledky žáků v průběhu a při
ukončování vzdělávání, což se odráží především ve výsledcích dosahovaných žáky ve
společné části maturitní zkoušky.
Pro realizaci školních vzdělávacích programů má škola odpovídající prostorové podmínky
a materiálně technické vybavení. Od poslední inspekční činnosti byla dokončena rozsáhlá
rekonstrukce objektu dílen včetně obměny a modernizace technického vybavení, které je
např. pro strojní obory nadstandardní. Pro výuku oboru Bezpečnostně právní činnost má
škola většinou odpovídající materiální podmínky. Od posledního inspekčního hodnocení
byly doplněny požadované pomůcky pro výuku sebeobrany, jejich množství je odpovídajíc í
počtu žáků tohoto oboru. Nadále však chybějí některé pomůcky pro odborné předměty ve
vzdělávací oblasti bezpečnostní příprava.


                          Hodnocení průběhu vzdělávání
Společným rysem většiny navštívených vyučovacích hodin byl uplatňovaný respektujíc í
přístup učitelů a ukázněnost žáků. Vzdělávání probíhalo v klidné a přátelské atmosféře.
Volba vzdělávacích strategií ne vždy odpovídala individuálním vzdělávacím potřebám žáků
a jejich znalostem a dovednostem. Většinu výuky charakterizoval tradiční frontální styl
doplněný řízeným rozhovorem, popř. samostatnou prací žáků. Aktivita byla ve většině hodin
na straně vyučujících a žáci se někdy stávali pouze pasivními příjemci informací. Nízká
pestrost výukových metod v některých hodinách vyústila v monotónnost vyučovací jednotky
a výrazné snížení zájmu o probírané učivo. Výuka nesměřovala k rozvoji klíčovýc h
kompetencí, kritického myšlení, schopnosti argumentovat, obhajovat svůj názor, pracovat
se zdroji a vyhodnocovat jejich relevantnost. Kooperativní činnosti nebo diferenco va né
úkoly se nedařilo zařazovat tak, aby přispívaly k efektivnímu naplňování vzdělávacích cílů.
Téměř ve veškeré hospitované výuce se nedařilo rozvrhnout jednotlivé fáze hodiny tak, aby
na závěr bylo možné shrnout a upevnit probírané učivo. Ve výuce nebyl zpravidla doceněn
význam závěrečného hodnocení výkonů žáků a ujasnění míry naplnění vzdělávacích cílů.
Metody vzájemného hodnocení a sebehodnocení žáků byly využívány jen ojediněle.
Efektivitu výuky cizích jazyků často snižovaly nevhodné metodické postupy (nadměrné užití
mateřského jazyka a překladová metoda). Zpravidla málo účinná byla podpora rozvoje
produktivních řečových dovedností. Nedostatečný prostor byl věnován podpoře vzájemné


2021/2022                                    4
komunikace. Ne vždy byla tematická slovní zásoba procvičována v přirozenýc h
komunikačních situacích, rovněž gramatické struktury byly často prezentovány
v izolovaných větách.
V odborném výcviku byl u většiny vyučujících patrný zájem o vzdělávání žáků, individuá lní
přístup a snaha o pozitivní motivaci k zadané práci a k vyučovanému oboru. Praktická část
výuky většinou vhodně navazovala na teoretickou část. Učitelé odborného výcviku se
dostatečně věnovali instruktáži, vysvětlení technické dokumentace a pracovních postupů.
Soustavně sledovali činnost žáků, poskytovali rady a pomoc při plnění úkolů. O žácích se
speciálními vzdělávacími potřebami byli pedagogové informováni a diferenciace výuky
tomu byla částečně přizpůsobena. V některých případech byly uplatněny prvky formativního
hodnocení, popř. sebehodnocení žáků.
V hodinách teoretických odborných předmětů byly poznatky většinou vhodně propojovány
s reálnými situacemi a zkušenostmi pedagoga i žáků. V některých hodinách byla názornost
výuky podpořena využitím prezentační techniky, někdy však nevhodně sloužila jen
k pasivnímu opisování nového učiva do sešitu.
Zapojení žáků do činnosti fiktivních firem účelně vede k jejich osobnostnímu a odbornému
růstu. Plnění úkolů zdařile simulující reálný chod obchodních společností rozvíjí u žáků
3. ročníku oboru Ekonomika a podnikání schopnost týmové spolupráce, posiluje vědomí
osobní zodpovědnosti za plnění daných úkolů a umožňuje žákům uplatnit širší spektrum
znalostí a dovedností získaných v průběhu studia. Vyučující v tomto předmětu činnost žáků
důsledně monitorovala, v případě potřeby usměrňovala a poskytovala potřebnou zpětnou
vazbu.
V hodinách odborných předmětů oboru Bezpečnostně právní činnost byl dominantní věcně
správný výklad učitele kombinovaný s řízenou komunikací se žáky. Učitelé většinou vhodně
pracovali se vstupními znalostmi žáků a přibližovali problematiku na příkladech z praxe.
Účinnost výuky v některých hospitovaných hodinách odborných předmětů snižova ly
některé metodické a didaktické nedostatky nebo menší míra pedagogických kompetencí
učitelů, např. nedodržování struktury vyučovací hodiny s jasným stanovením cíle,
dominance frontální formy výuky s převahou činností na straně učitele a s důrazem na
předávání hotových poznatků. Uplatňovaná škála metod a forem výuky byla málo pestrá,
což se projevovalo jednotvárností a nižší dynamikou vyučovací hodiny, rovněž
nerovnoměrným zapojením žáků do vzdělávacího procesu. Činnosti podporující vzájemno u
kooperaci žáků a rozvoj jejich sociálních a komunikativních kompetencí uplatnili učitelé
pouze výjimečně. Pedagogové zpravidla účelně využívali didaktickou techniku, prezentace
však byly zpracovány v náležité formální kvalitě jen výjimečně.
Realizace odborné praxe oboru vzdělání Bezpečnostně právní činnost podporuje naplňová ní
odborných kompetencí profilu absolventa, probíhá v požadovaném rozsahu, obsahu
a reálných pracovních podmínkách na pracovištích smluvních partnerů v souladu se
specifickými požadavky tohoto oboru. Žáci si vedou průkaznou dokumentaci o absolvování
praxe, která obsahuje kompletní záznamy, včetně popisu činností a hodnocení odborné praxe
smluvním partnerem.
Program činností domova mládeže je sestavený převážně z individuálních aktivit
ubytovaných, kterým je v místě ubytování k dispozici klubovna s pingpongovým stolem,
hřiště a posilovna. Jen výjimečně se vyskytují společné aktivity, například sportovní a jiné
soutěže, vycházky po okolí apod.




2021/2022                                    5
                         Hodnocení výsledků vzdělávání
Individuální a skupinové výsledky vzdělávání žáků zjišťuje škola obvyklými interními
způsoby (především písemné, ústní a praktické zkoušky) a eviduje je v elektronické m
informačním systému, v němž jsou dostupné žákům a zákonným zástupcům. Přehled
o průběžných a celkových výsledcích vzdělávání získává vedení na pravidelnýc h
čtvrtletních jednáních pedagogické rady, která jsou organizována odděleně pro dva
organizační úseky školy. Stejně jako při předchozí inspekční činnosti převažuje v hodnocení
výsledků vzdělávání sumarizace nad analytickým vyhodnocením příčin neúspěchu
a stanovením účinných opatření pro zlepšení. V této oblasti nedošlo ke kvalitativnímu
posunu. Dílčí pozornost věnují výsledkům vzdělávání předmětové komise, které se zabývají
např. sjednocováním kritérií hodnocení a vyhodnocováním interních vstupních testů, avšak
bez systematické analýzy a nastavení efektivních opatření.
Žákům ohroženým školní neúspěšností pedagogové nabízejí individuální konzultace, které
využívají zejména žáci posledních ročníků při přípravě na ukončení vzdělávání. V rámci
realizovaného projektu škola podpořila formou skupinového doučování žáky různých tříd
v předmětech anglický jazyk, matematika a odborné předměty.
Výsledky vzdělávání škola porovnává s jinými školami např. prostřednictvím účasti žáků
v soutěžích. Pedagogové se snaží motivovat žáky k účasti v odborně zaměřených soutěžích
a přehlídkách odborných prací a posilovat tak jejich vztah k profesi, škole a studovanému
oboru.
Kolísavých výsledků dosahují žáci školy při ukončování vzdělávání závěrečnou zkouškou.
Ve školním roce 2019/2020 neprospělo u závěrečné zkoušky v řádném termínu 45 žáků ze
117 konajících, ve školním roce 2020/2021 došlo k výraznému zlepšení, kdy ze 118 žáků
neuspělo pouze deset.
Z analýzy výsledků žáků školy při ukončování vzdělávání maturitní zkouškou vyplývá, že
od poslední inspekční činnosti došlo ke snížení neúspěšnosti ve společné části maturitní
zkoušky u žáků oboru vzdělání Bezpečnostně právní činnost (oproti neúspěšnosti 29,5 %
v roce 2019 dosáhli 17,9% neúspěšnosti v roce 2020, resp. 7,2% neúspěšnosti v roce 2021).
Nejvyšší hrubou neúspěšnost (poměr žáků neúspěšných u maturitní zkoušky nebo
nekonajících k počtu žáků přihlášených k maturitní zkoušce) zaznamenali v roce 2020 žáci
oborů Podnikání (77,8 %) a Ekonomika a podnikání (61,2 %). Stejně jako v roce 2019 žáci
těchto oborů vykazovali v jednotlivých dílčích zkouškách několikanásobně vyšší
neúspěšnost než žáci ostatních škol v daných skupinách oborů v ČR (např. žáci oboru
Ekonomika a podnikání měli v cizím jazyce neúspěšnost 46,7 % oproti 4,9 % ve skupině
oborů, v českém jazyce 41,2 % oproti 8,6 % ve skupině oborů). Rovněž v roce 2021 vykázali
žáci oboru Ekonomika a podnikání vysokou hrubou neúspěšnost (31,8 %), na níž se největší
měrou podílela neúspěšnost ve zkušebním předmětu český jazyk. Tyto výsledky svědčí
o tom, že příprava žáků ke zkouškám společné části maturitní zkoušky není ve všech oborech
vzdělání efektivní. Opatření ke zlepšení výsledků zaslaná ČŠI ředitelem školy v návaznosti
na předchozí inspekční činnost (zavedení srovnávacích testů a povinných standardů) nebyla
splněna.
Výchovné poradkyně koordinují zajištění péče o žáky se speciálními vzdělávac ími
potřebami. Učitelé jsou seznamováni s doporučeními školských poradenských zaříze ní
týkajících se vzdělávání žáků se speciálními vzdělávacími potřebami, ale jejich naplňová ní
není průběžně sledováno a vyhodnocováno. I přes informovanost učitelů o přítomnosti žáků
se speciálními vzdělávacími potřebami ve výuce byla potřebná individualizace
a diferenciace ve vzdělávání těchto žáků v hospitovaných hodinách zaznamenána jen



2021/2022                                   6
ojediněle. Žákům s rizikem školní neúspěšnosti se výchovné poradkyně věnují ve spolupráci
s třídními učiteli a dalšími pedagogickými pracovníky formou individuálních rozhovorů.
Předložená strategie školní neúspěšnosti odpovídá potřebám školy jen částečně. Spolupráce
pedagogických pracovníků školy není při řešení vysoké absence, výchovných problémů
(zejména žáků prvních ročníků) a školní neúspěšnosti jednoznačně nastavena. Selhává
především v oblasti předčasných odchodů ze vzdělávání, neboť škola se potýká s jejich
vysokou mírou – např. v průběhu aktuálního školního roku se snížil počet žáků školy o 11 %,
přičemž značný počet žáků ukončil vzdělávání buď na vlastní žádost z důvodu nezájmu
o studium, nebo z důvodu dlouhodobé neomluvené absence. V rámci kariérového
poradenství výchovné poradkyně vhodně pomáhají žákům při výběru jejich další profesní
cesty (studium, zaměstnání).
Výchovné poradenství je propojeno s prevencí rizikového chování. Preventivní programy
školy jsou v aktuálním školním roce zaměřeny na klima tříd, posilování vzájemných vztahů
a snížení počtu rizikového chování žáků (záškoláctví, závislostní chování aj.). Vhodně
zaměřené vzdělávací akce školního preventivního programu a snaha zapojovat žáky do
charitativních akcí podporují schopnost žáků osvojovat si sociální kompetence a řešit
problémové situace. Upevňování třídních kolektivů a pozitivní sociální vazby jsou rozvíjeny
pravidelnou realizací adaptačních kurzů při zahájení studia, organizací školních výletů apod.


                                         Závěry
Vývoj školy
Od posledního inspekčního hodnocení došlo ke změně na pozici ředitelky školy. V průběhu
teoretické výuky přetrvávají nedostatky zjištěné při předchozí inspekční činnosti (malá
pestrost metod a forem výuky, absence individualizace a diferenciace výuky, nedostatečná
reflexe vzdělávacího cíle). V oblasti řízení pedagogických procesů a účinnosti kontrolníc h
mechanismů nedošlo ke kvalitativnímu posunu. Nedostatky zjištěné v oboru vzdělání
Bezpečnostně právní činnost při předchozí inspekční činnosti byly odstraněny jen částečně.
Škola přijala účinná opatření k zefektivnění realizace odborné praxe.

Silné stránky
Promyšlená a strategicky rozšiřovaná síť sociálních partnerů a velmi dobré prostorové
a materiální podmínky pro odborný výcvik umožňují kvalitní realizaci praktického
vyučování.
Kvalitní spolupráce s profesními partnery (především Policií České republiky) podporuje
rozvoj odborných kompetencí žáků a motivuje žáky oboru Bezpečnostně právní činnost
k profesnímu zaměření.

Slabé stránky a/nebo příležitosti ke zlepšení
Kontrolní systém není účinný, kontrolní mechanismy selhávají při odhalování nedostatků.
Řízení pedagogických procesů není efektivní, metodická podpora poskytovaná pedagogům
nevedla od poslední inspekční činnosti ke zlepšení kvality průběhu vzdělávání.
Nedaří se přijímat účinná opatření ke zlepšení výsledků žáků ve společné části maturitní
zkoušky.
Žáci oboru vzdělání Ekonomika a podnikání dosahují podprůměrných výsledků ve společné
části maturitní zkoušky vzhledem k daným skupinám oborů v ČR.



2021/2022                                    7
Činnost školního poradenského pracoviště není efektivní ve vztahu k žákům s vysokou
absencí a žákům ohroženým školní neúspěšností.
Nízká míra odborné kvalifikace (včetně specifických podmínek Ministerstva vnitra) učitelů
odborných předmětů oboru vzdělání Bezpečnostně právní činnost se negativně projevuje ve
výuce odborných předmětů.
Další vzdělávání pedagogů není systematické, neodpovídá zcela aktuálním potřebám školy,
efektivita absolvovaných vzdělávacích akcí není vyhodnocována s ohledem na kvalitu
výuky a vzdělávací výsledky žáků.
Malá pestrost metod a forem, převaha frontální výuky a chybějící diferenc iace
a individualizace dle potřeb jednotlivých žáků nedostatečně podporuje žáky k aktivnímu
zapojení do vzdělávacího procesu.
Ve výuce není vytvářen prostor pro efektivní zpětnou vazbu o míře naplnění vzdělávac íc h
cílů.

Doporučení pro zlepšení činnosti školy
Zavést účinné kontrolní mechanismy.
Zkvalitnit řízení pedagogických procesů, poskytovat pedagogům účelnou zpětnou vazbu ke
kvalitě jejich práce, na základě hospitační činnosti přijímat vhodná opatření ke zlepšení
a důsledně ověřovat jejich naplňování.
Na základě systematické analýzy výsledků vzdělávání přijímat účinná opatření, která
povedou ke zlepšení výsledků žáků při ukončování vzdělávání maturitní zkouškou.
Zefektivnit činnost školního poradenského pracoviště zejména ve vztahu k žákům
ohroženým školní neúspěšností a předčasnými odchody ze vzdělávání. Odborné kompetence
členek školního poradenského pracoviště podpořit studiem ke splnění dalších kvalifikač níc h
předpokladů.
Zajistit splnění odborné kvalifikace a specifických požadavků Ministerstva            vnitra
u pedagogů vyučujících v oboru vzdělání Bezpečnostně právní činnost.
Další vzdělávání pedagogických pracovníků realizovat systematicky s ohledem na potřeby
školy. Jeho efektivitu vyhodnocovat ve vztahu k výsledkům žáků a ke kvalitě výuky.
Využívat širší spektrum aktivizačních vyučovacích forem a metod, zejména těch, které
vedou žáky ke spolupráci. Výuku vhodně diferencovat dle potřeb a zájmu žáků.
Účelně využívat formativní zpětnou vazbu pro motivaci žáků k dalšímu učení a jako
prostředku osobnostního rozvoje.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Ústecký inspektorát, W. Churchilla
6/1348, 400 01 Ústí nad Labem, případně prostřednictvím datové schránky (g7zais9),
nebo na e-podatelnu csi.u@csicr.cz s připojením elektronického podpisu.




2021/2022                                    8
            Seznam dokladů, o které se inspekční zjištění opírají
 1.    Úplné znění zřizovací listiny příspěvkové organizace včetně Přílohy č. 1 a 2 (ze dne
       10. 1. 2022)
 2.    Jmenování ředitelkou příspěvkové organizace s účinností od 1. 9. 2020 (jmenovac í
       list vydaný Radou Ústeckého kraje, ze dne 11. 6. 2020)
 3.    Výpisy z rejstříku škol a školských zařízení MŠMT (ze dne 4. 4. 2022)
 4.    Výkaz o střední škole (M 8) podle stavu k 30. 9. 2021
 5.    Výkaz o školském ubytovacím zařízení (Z 19-01) podle stavu k 31. 10. 2021
 6.    Školní řád včetně Vnitřního řádu domova mládeže s platností od 1. 9. 2020
 7.    Organizační řád s platností od 1. 9. 2021 včetně organizačního a funkčního schématu
 8.    Dlouhodobé strategické cíle pro funkční období
 9.    Školní vzdělávací programy vyučovaných oborů vzdělání, školní rok 2021/2022
10.    Školní vzdělávací program domova mládeže s platností od 1. 9.2020
11.    Školní matrika v elektronické podobě, školní roky 2020/2021 a 2021/2022
12.    Záznamy z jednání pedagogické rady, školní roky 2020/2021 a 2021/2022
13.    Záznamy z jednání předmětových komisí, školní roky 2020/2021 a 2021/2022
14.    Plán hospitační činnosti ve školním roce 2021/2022, včetně záznamů z hospitací
       (vzorek)
15.    Dokumentace k ukončování vzdělávání maturitní a závěrečnou zkouškou, školní roky
       2019/2020 až 2021/2022
16.    Dokumentace výchovného poradenství, školní roky 2020/2021, 2021/2022
17.    Minimální preventivní programy pro školní rok 2021/2022
18.    Třídní knihy, školní roky 2020/2021 a 2021/2022 (vzorek)
19.    Výroční zprávy, školní roky 2019-2020 a 2020-2021
20.    Dokumentace k odborné praxi žáků ve školním roce 2020/2021, 2021/22 včetně
       smluv o zajištění odborné praxe (vzorek)
21.    Seznam aktivit − Itinerář žáků 3. ročníku oboru Bezpečnostně právní činnost
       „odborné soustředění 2021“ ve dnech 7. června - 11. června 2021
22.    Personální dokumentace pedagogických pracovníků ve vztahu k odborné kvalifikac i
       (vzorek)
23.    Přehled absolvovaných vzdělávacích akcí, školní roky 2020/2021 a 2021/2022
24.    Inspekční zpráva čj. ČŠIU-1851/19-U ze dne 20. 2. 2020
25.    Dokument ředitele školy „Odpovědi a opatření na základě výsledků inspekční
       činnosti, která se konala na SŠT Most p. o. ve dnech 14. až 17. 1. 2020“
26.    Zápisy z ústního jednání s ředitelkou školy ze dne 8. 4. 2022
27.    Webové stránky školy http://www.sstmost.cz/cs/




2021/2022                                    9
                                        Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Ústecký inspektorát,
W. Churchilla 6/1348, 400 01 Ústí nad Labem, případně prostřednictvím datové
schránky (g7zais9), nebo na e-podatelnu csi.u@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Ivana Reihsová, školní inspektorka,             Mgr. Ivana Reihsová v. r.
 vedoucí inspekčního týmu
 Ing. Zdeňka Hájková, školní inspektorka              Ing. Zdeňka Hájková v. r.
 Mgr. Markéta Linhartová, školní
 inspektorka                                        Mgr. Markéta Linhartová v. r.
 PhDr. Alena Pilousová, školní inspektorka           PhDr. Alena Pilousová v. r.
 pplk. Ing. Tomáš Benda, MBA, odborník
 v oblasti bezpečnostně právní činnosti             pplk. Ing. Tomáš Benda v. r.
 Mgr. Hana Havelová, odborník v oblasti
 bezpečnostně právní činnosti                         Mgr. Hana Havelová v. r.
 pplk. Mgr. Jiří Křenek, odborník v oblasti
 bezpečnostně právní činnosti                        pplk. Mgr. Jiří Křenek v. r.
 Ing. Bc. Martin Tůma, odborník v oblasti
 praktického vyučování a elektrooborů                Ing. Bc. Martin Tůma v. r.
 Bc. Blanka Zoudunová, kontrolní
 pracovnice                                          Bc. Blanka Zoudunová v.r.

V Ústí nad Labem 9. 5. 2022


Datum a podpis ředitelky školy potvrzující projednání a převzetí inspekční zprávy

 Ing. Radmila Krastenicsová,
 ředitelka školy                                   Ing. Radmila Krastenicsová v. r.

V Mostě 19. 5. 2022


2021/2022                                     10
