                                     Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIA-2766/21-A


Název                               Gymnázium, Praha 10, Přípotoční 1337
Sídlo                               Přípotoční 1337, 101 00 Praha 10
E-mail                              info@gsgpraha.cz
IČ                                  61385379
Identifikátor                       600171710
Právní forma                        Příspěvková organizace
Zastupující                         Mgr. Roman Vlček
Zřizovatel                          Hlavní město Praha
Místo inspekční činnosti            Přípotoční 1337, 101 00 Praha 10
Termín inspekční činnosti           9. 12. 2021 − 14. 12. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.


                                          Charakteristika
Gymnázium, Praha10, Přípotoční 1337 (dále „škola“, „gymnázium“ nebo „instituce“)
poskytuje všeobecné vzdělávání ve čtyřleté denní formě studia v oborech vzdělání
Gymnázium (tři třídy v ročníku) a Gymnázium se sportovní přípravou. Všeobecné zaměření
je podporováno účelným rozložením disponibilní časové dotace s ohledem na další profesní
směřování žáků. K profilaci absolventů účinně napomáhá rozmanité spektrum volitelných


2021/2022
seminářů a rozšiřujících vzdělávacích aktivit. Třídy s profilací na sportovní přípravu se
zaměřují na přípravu žáků ve čtyřech sportech - atletika, basketbal, plavání a volejbal.
Jazykové dovednosti žáků jsou od prvního ročníku cíleně prohlubovány ve dvou cizích
jazycích (anglický a německý, francouzský, španělský nebo ruský) s možností získat
mezinárodní jazykový certifikát. Vzdělávání probíhá kromě kmenové školy i na smluvních
sportovištích partnerských sportovních klubů.
Gymnázium si dlouhodobě udržuje stabilní počet žáků a tříd. K 30. 9. 2021 se zde vzdělávalo
v 16 třídách 461 žáků. Nejvyšší povolený počet žáků (580) byl využit na 80 %. Škola vytváří
vhodné podmínky pro vzdělávání žáků provozujících sport na výkonnostní a vrcholové
úrovni. Promyšlený systém a organizace výuky umožňuje sladit teoretické vyučování se
sportovním tréninkem a závodní činností žáků.
Gymnázium má status fakultní školy Přírodovědecké fakulty Univerzity Karlovy.


                         Hodnocení podmínek vzdělávání
Ředitel školy (dále „ředitel“) v řídicí funkci využívá své dlouholeté manažerské
a pedagogické zkušenosti. Stanovené dílčí cíle se řediteli daří postupně naplňovat, např.
aktualizace školních vzdělávacích programů (dále „ŠVP“) s ohledem na poznatky
z distanční výuky, vytváření vhodných podmínek pro všeobecné vzdělávání i pro sportovní
přípravu žáků včetně realizace další podpory sportovně nadaných jedinců, zapojení do
mezinárodních programů na podporu mobility žáků i pedagogů nebo grantových projektů
(polytechnická výchova aj.).
Na řízení školy se kromě ředitele významnou měrou podílejí jeho dvě zástupkyně. Učitelům
jsou vytvořeny podmínky pro participaci na fungování instituce prostřednictvím činnosti
předmětových komisí a na jednání pedagogické rady. V rámci metodických sdružení
pedagogové účelně spolupracují zejména v oblasti organizačního zajištění vzdělávacích
aktivit (organizovaní soutěží, projektů, sportovních kurzů) a koncipování výuky (úpravy
ŠVP, příprava žáků k maturitní zkoušce). V menší míře je však věnována pozornost přenosu
a sdílení pedagogických zkušeností např. formou vzájemných hospitací.
Přínosné partnerské vztahy, např. se sportovními kluby, vysokými školami, partnerskou
školou v zahraničí, městskou částí, v níž škola sídlí, podporují profilaci školy, rozvoj
klíčových kompetencí žáků a obohacují vzdělávací programy. Žákům je dán prostor pro
vyjádření názorů na setkáních zástupců tříd s vedením školy. Na základě jejich podnětů byla
vybudována odpočinková/společenská místnost a kuchyňka. Informační systém školy
umožňuje včasné předávání informací o aktuálním dění ve škole a výsledcích vzdělávání
žáků. Konstruktivní partnerské vztahy rozvíjí škola se zřizovatelem, který se podílí na
zlepšování podmínek pro vzdělávání.
Přestože vedení školy monitoruje průběh a kvalitu poskytovaného vzdělávání, kontrolní
činnost není vždy systematická. Při zjištěných nedostatcích schází konkrétní doporučení
včetně navazující metodické pomoci jednotlivým vyučujícím a následná kontrola
a vyhodnocení účinnosti přijatých opatření. Vytvořené kontrolní nástroje tak nejsou vždy
důsledně využívány, což se projevilo např. v méně efektivních metodách a formách
vzdělávání. Část učitelů tak vyžaduje soustavnější odborné i pedagogické vedení zaměřené
mimo jiné i na inovaci výukových metod a postupů.
Výchovně vzdělávací proces zajišťuje stabilizovaný, převážně kvalifikovaný sbor
55 pedagogických pracovníků (z toho 10 sportovních trenérů, 2 rodilí mluvčí). Dva
nekvalifikovaní vyučující si doplňují vysokoškolské studium, dosud chybějící odborná


2021/2022                                   2
kvalifikace však neměla dopad na kvalitu průběhu jejich výuky. Gymnázium má velmi dobré
personální předpoklady pro naplňování sportovního zaměření. Podporu začínajícím
učitelům převážně poskytuje vedoucí metodických sekcí a neformálně i ostatní členové
pedagogického sboru. Další vzdělávání pedagogických pracovníků (dále „DVPP“) bylo
vzhledem k aktuálním potřebám školy v období vzdělávání distančním způsobem zaměřeno
především na rozvoj digitálních kompetencí učitelů včetně využití vhodných online nástrojů
ve výuce na dálku. Oblast plánování vzdělávání u některých pedagogů vyžaduje zlepšení,
např. v tematickém zacílení DVPP na inspiraci v oblasti aktivizačních metod a forem výuky.
Finanční a materiální podmínky umožňují realizaci ŠVP. Vedení gymnázia průběžně
zkvalitňuje materiálně technické vybavení – specializované učebny, kmenové třídy,
postupné vybavení výpočetní technikou. Žáci mají k dispozici Wi-fi síť, relaxační zázemí
a studovnu s knihovnou. Škola v souladu se svou profilací vytváří vhodné podmínky pro výuku
tělesné výchovy a pro sportovní vyžití žáků. Součástí objektu jsou dvě tělocvičny, multifunkční
sportovní hřiště a posilovna. Stravování žáků je zajištěno ve školní jídelně. K vyšší
bezpečnosti žáků a ochraně majetku školy přispívá zajištění vstupu do budovy elektronickým
systémem.


                           Hodnocení průběhu vzdělávání
Výchovně vzdělávací proces je pozitivně ovlivňován promyšlenou organizací vzdělávání,
účelným využitím disponibilní časové dotace i dostatečnou nabídkou volitelných předmětů
a seminářů zohledňujících další studijní směřování žáků. V průběhu vzdělávání je kladen
důraz na provázanost teoretické výuky s praktickým využitím poznatků v reálném životě
i v dalším studiu. Společným znakem všech navštívených hodin byla příjemná pracovní
atmosféra.
V metodickém vedení výuky ve všeobecně zaměřeném oboru a v oboru se sportovní
přípravou nejsou výraznější rozdíly. Přestože vzdělávání zajišťuje téměř plně kvalifikovaný
pedagogický sbor, průběh výuky ve všeobecně vzdělávacích předmětech vykazuje dílčí
nedostatky. Její kvalita se odvíjela od pedagogických zkušeností a přístupu jednotlivých
učitelů.
Vzdělávací strategie vycházely zejména z vědomostí a dovedností žáků, ve vyšších
ročnících směřovaly k úspěšnému zvládnutí požadavků maturitní zkoušky. Značná část
výuky byla organizačně a většinou i pedagogicky zvládnutá, požadavky na žáky byly
přiměřené. Nové učivo bylo podáváno srozumitelně a v logických souvislostech. Žáci
respektovali nastavená pravidla komunikace a většinou měli zájem o probírané učivo.
Převážná část sledovaných vyučovacích hodin měla promyšlenou strukturu, zvolené
vzdělávací strategie a postupy odpovídaly charakteru probíraného učiva a stanoveným
vzdělávacím cílům. Vyučující velmi často preferovali frontální výuku v kombinaci
s řízeným rozhovorem a samostatnou prací, kooperativní formy práce byly využity v menší
míře. Pouze v menší části sledovaných hodin zvolené vzdělávací strategie cíleně
podporovaly aktivitu žáků. Učitelé zde ponechávali žákům dostatečný prostor pro aplikaci
získaných vědomostí a dovedností, pro práci s odborným textem, pro formulaci vlastních
závěrů a jejich prezentaci. Žáci v průběhu těchto hodin samostatně nebo ve skupinkách
vyvozovali nové poznatky na základě souvislostí a mezipředmětových vztahů a svých
dosavadních znalostí. K pochopení probíraných jevů v širších souvislostech přispívalo časté
zařazení mezioborových vztahů. Pedagogové aktualizovali probíraná témata a propojovali
je s reálným životem. Žáci v průběhu hospitovaných hodin většinou prokazovali
odpovídající úroveň znalostí a dovedností, schopnost logicky uvažovat a aplikovat znalosti
při řešení úloh. Jazykové vzdělávání směřovalo především k upevnění gramatických


2021/2022                                     3
pravidel, k rozvoji receptivních řečových dovedností (poslech s porozuměním). Práce
s textem byla zaměřena na identifikaci probíraného gramatického jevu i jako předloha
verbálního projevu. Méně často však docházelo k rozvoji interaktivních řečových
dovedností žáků a aplikaci probíraných jevů v reálné komunikační situaci. Přínosem pro
žáky je možnost konverzace s rodilým mluvčím, většina pedagogů vedla výuku v cílovém
cizím jazyce. Pouze ojediněle byla v některých hodinách názornost výuky zvyšována
účelným využitím didaktické techniky. V části hospitovaných hodin bylo patrné aktivní
využívání zkušeností z období vzdělávání distančním způsobem zařazením vzdělávacích
aplikací, využívání předávání podkladů k samostatné přípravě i k procvičování formou testů
před písemnou prací, odevzdávání hotových prací žáků, ke vzájemné komunikaci mezi
studenty a s vyučujícím. Ve sportovním tréninku převažovaly názorně demonstrační
a aktivizující metody s důrazem na osobní fyzický rozvoj. Promyšlené předávání
dovedností, organizace různých forem práce (hromadná, skupinová, individuální) byla na
velmi vysoké úrovni. Škola se rovněž během období distančního vzdělávání a následně po
návratu k denní formě výuky cíleně věnovala rozvoji pohybových aktivit všech žáků.
Účinnost vzdělávacího procesu přibližně ve třetině hospitovaných hodin snižovaly některé
metodické a didaktické nedostatky, např. opomíjení vstupní a průběžné motivace, absence
vzdělávacího cíle, nevhodné organizační rozvržení vyučovací hodiny, nedostatečně
nastavená pravidla skupinové práce. Předávání hotových poznatků v kombinaci s méně
pestrými metodami a formami výuky vedlo k nerovnoměrnému zapojení žáků do výuky
a k jejich menší spoluúčasti na vzdělávání. Sdělovaná fakta byla sice odborně správná,
pozornost však byla soustředěna zejména na výčet informací a žáci tak neměli dostatečný
prostor pro logické uvažování, aplikaci dříve nabytých vědomostí a získaných zkušeností.
Rovněž práce s chybou byla opomíjena a nedostatečně využita pro další učení. Napříč
některými vyučovacími předměty často scházela práce s učebnicí, s odborným textem
a různými informačními zdroji, která by podporovala samostatnost žáků a rozvoj jejich
kritického myšlení (vyhledávání klíčových slov, ověřování reálií, vyhodnocování údajů,
argumentace). Pedagogové rovněž v menší míře vytvářeli prostor pro souvislejší ústní
vyjadřování žáků a jejich zapojení do evaluačních aktivit, jako je např. vzájemné hodnocení
podle daných kritérií, shrnutí probraného učiva v závěru vyučovací hodiny. Žáci byli jen
v menší míře vedeni k nalezení příčinných souvislostí a jejich interpretaci. Učitelé ne vždy
reflektovali rozdílnou úroveň znalostí a dovedností žáků i odlišné tempo jejich práce, např.
scházející diferenciace zadání úloh podle četnosti a obtížnosti. Formativní hodnocení bylo
využito v minimální míře a jen ojediněle vyučující vedli žáky k sebereflexi nebo
objektivnímu posouzení výkonu spolužáků, např. vzájemné hodnocení podle předem daných
kritérií. Podpora žáků se speciálními vzdělávacími potřebami ve sledované výuce vycházela
především z osobního přístupu jednotlivých učitelů. Výuka je účelně doplňována kulturními
a vzdělávacími akcemi různého zaměření, které přispívají k všestrannému rozvoji osobnosti
žáků.


                          Hodnocení výsledků vzdělávání
Výsledky vzdělávání pozitivně ovlivňuje stálý zájem uchazečů o vzdělávací nabídku,
efektivně nastavený adaptační proces žáků a systematická výchovně vzdělávací práce
většiny pedagogů. Gymnázium poskytuje žákům účinnou podporu již před zahájením studia
(přípravné kurzy) a dále pokračuje pravidelnými adaptačními kurzy prvních ročníků se
zaměřením na pozitivní vazby nových třídních kolektivů, efektivní učení a prosociální
chování žáků. Komplexně pojatý adaptační proces je mimo jiné zaměřen i na včasnou
identifikaci rizikových projevů chování. Prioritou zůstává vytváření důvěryhodného



2021/2022                                    4
a bezpečného prostředí pro vzdělávání, jehož nedílnou součástí je řada mimoškolních aktivit
napříč ročníky. Účinnost realizovaného adaptačního a preventivního programu je
vyhodnocována ve spolupráci s odbornými pracovníky. Škola věnuje péči nadaným žákům-
sportovcům, kteří jsou mj. vystaveni vyšší fyzické i psychické zátěži, pedagogové ve výuce
zohledňují nároky tréninkového procesu. Individuální přístup k žákům, vzájemná
spolupráce trenérů a zákonných zástupců žáků eliminuje výskyt případných problémů.
Kázeňská opatření jsou ukládána uvážlivě v souladu s nastavenými pravidly. Systém
zvolených mechanismů je funkční, což dokládá bezvýznamný počet žáků hodnocených
sníženým stupněm z chování a nízká celková míra zameškaných hodin a neomluvené
absence. Žáci jsou vedeni k spoluodpovědnosti za své výsledky při plnění termínovaných
úkolů, dlouhodobých projektů a v rámci vlastní domácí přípravy.
Škola reflektuje různé vzdělávací potřeby žáků a v rámci poradenských služeb vytváří
příznivé podmínky pro jejich studium. V rámci nově rozšířeného školního poradenského
pracoviště spolu úzce spolupracují všichni jeho členové (zástupkyně ředitele, výchovná
poradkyně, metodik prevence, nově i školní psycholožka). K jednotlivým zjištěním jsou
přijímána vhodná opatření, popř. jsou připraveny konkrétní kroky k dalšímu zvyšování
efektivity celého systému. Škola např. připravila dotazníky mapující dopady distanční
výuky, na základě jejich vyhodnocení poskytovala žákům, učitelům i zákonným zástupcům
žáků psychosociální intervenci a poznatky z nich využila po návratu žáků do běžného
školního života.
Z analýzy výsledků vzdělávání žáků se speciálními vzdělávacími potřebami je zřejmé, že
poskytovaná podpora pozitivně ovlivňuje jejich prospěch (zásadně se neliší od průměru
třídy). Koordinace stanovených postupů ve výuce (informovanost vyučujících výchovnou
poradkyní, dodržování doporučení školských poradenských zařízení) napomáhá k prevenci
neprospěchu a podpoře úspěšnosti žáků při ukončování studia. Žákům s rizikem školního
neúspěchu je poskytována pomoc formou individuálních konzultací. Podpora žáků-cizinců
ve vzdělávání je poskytována podle míry jejich jazykové bariéry. Kariérové poradenství je
standardně nastaveno.
Výsledky vzdělávání žáků a tříd jsou pravidelně vyhodnocovány na jednáních pedagogické
rady. Promyšlený systém externího i interního testování (periodické písemné a ústní
zkoušení, odborné práce) poskytuje vedení školy objektivní zpětnou vazbu dosažené úrovně
vědomostí a znalostí žáků, slouží k sjednocení hodnocení paralelních tříd a k identifikaci
problematických celků učiva. Interní testování ve třetím ročníku zároveň slouží i jako
informace žákům k možnému adekvátnímu výběru semináře v souvislosti s následnou
volbou předmětu k maturitní zkoušce.
Celkové výsledky žáků v průběhu vzdělávání jsou na velmi dobré úrovni, období
distančního vzdělávání se do nich výrazně negativně nepromítlo. Škola ve sledovaném
období dvou školních let vykazovala vysoké procento žáků s uzavřenou klasifikací k 30. 6
(téměř 99 %). Třetina žáků prospívá s vyznamenáním, neprospívající jednotlivci se objevili
pouze výjimečně. Žákům s prospěchovými či kázeňskými problémy jsou navrhovány
konkrétní postupy pro řešení a pomoc.
Významný nástroj externí evaluace pro gymnázium představuje maturitní zkouška. Její
výsledky (i v době distančního vzdělávání) korespondují s průběžnými výsledky žáků
včetně počtu prospívajících s vyznamenáním. Při porovnání výsledků s danou skupinou
oborů ve sledovaném období dosahovali žáci všeobecného zaměření stabilně srovnatelných
nebo mírně lepších výsledků, žáci oboru se sportovní přípravou pak mírně horších.
V profilové části maturitní zkoušky (humanitní nebo přírodovědná oblast) dosahují všichni
žáci srovnatelné, ve školním roce 2020/2021 dokonce výrazně lepší úspěšnosti. Téměř


2021/2022                                   5
třetina žáků ve státní části volí zkoušku z matematiky. V profilové části maturitní zkoušky
volí téměř tři čtvrtiny žáků zeměpis nebo předměty s přírodovědným zaměřením, jejich
vysoká úspěšnost dokládá kvalitní přípravu žáků ve volitelných seminářích posledního
ročníku gymnázia.
S vysokou mírou osvojených znalostí a dovedností žáků koresponduje jejich velmi dobré
umístění v mnoha různých soutěžích. V souladu se svým sportovním zaměřením žáci
a absolventi školy dlouhodobě dosahují vynikajících výsledků ve sportovních soutěžích
v kolektivních i individuálních sportech na republikové i mezinárodní úrovni.


                                         Závěry
Vývoj školy
- Od posledního inspekčního hodnocení v roce 2013 se výrazně zlepšily materiální
  a finanční podmínky pro vzdělávání,
- škola si kontinuálně udržuje stabilní počet žáků,
- proces vzdělávání podporuje funkční systém rozšířených poradenských služeb,
- přínosná spolupráce se sociálními partnery podporuje profilaci školy a rozvoj klíčových
  kompetencí žáků.


Silné stránky
- promyšlená organizace výuky a její dlouhodobá systémová podpora umožňuje sladit
  teoretické vyučování se sportovním tréninkem a závodní činností žáků,
- rozvoj partnerských vztahů přínosných pro naplňování profilu absolventa,
- funkčně nastavený systém poradenského pracoviště včetně efektivní podpory žáků
  i v období distanční výuky,
- komplexní podpora rozvoje pohybových aktivit v prezenční i distanční výuce.


Slabé stránky a/nebo příležitosti ke zlepšení
- malá pestrost metod a forem výuky, převládající frontální výuka vedoucí k menší
  aktivizaci žáků a rozvoji jejich interaktivních řečových dovedností,
- méně účinná kontrolní činnost vedení školy ve smyslu směřování ke konkrétním
  doporučením pro zkvalitnění výuky a vzdělávání včetně důsledné následné kontroly
  účinnosti přijatých opatření,
- nedostatečná práce se závěry hodin, a tím i ověření splnění stanoveného vzdělávacího cíle
  a nižší diferenciace výuky vzhledem k individuálním vzdělávacím potřebám žáků.


Doporučení pro zlepšení činnosti školy
- nastavit funkční kontrolní systém, hospitační činnost cíleně směřovat ke konkrétním
  doporučením pro zkvalitnění výuky a vzdělávání, důsledně sledovat účinnost přijatých
  opatření a věnovat se systematickému metodickému vedení pedagogického sboru,




2021/2022                                    6
- zaměřit další vzdělávání pedagogických pracovníků na využívání různých aktivizačních
  metod a forem ve výuce,
- lépe promýšlet organizační a časové rozložení činností ve struktuře vyučovací hodiny
  směrem k aktivnímu zapojení žáků,
- častěji využívat formativní hodnocení, využívat zpětnovazební nástroje během výuky,
  zařazovat sebehodnocení žáků,
- ve výuce jednotlivých předmětů více podporovat vzdělávací postupy zaměřené na
  samostatné vyhledávání informací, systematickou práci s textem a souvislé ústní
  vyjadřování žáků,
- efektivněji pracovat se závěry vyučovacích hodin, důsledně ověřovat splnění stanoveného
  vzdělávacího cíle.


             Seznam dokladů, o které se inspekční zjištění opírají
 1.    Zřizovací listina příspěvkové organizace Gymnázium, Praha 10, Přípotoční 1337 ze
       dne 17. 2. 2011 s účinností od 1. 4. 2011 včetně dodatků
 2.    Jmenování do funkce ředitele školy s účinností od 1. 8. 2018
 3.    Výpis z rejstříku škol a školských zařízení, platný k termínu inspekční činnosti
 4.    Školní řád školní rok 2021/2022 platný k termínu inspekční činnosti
 5.    Školní vzdělávací programy dle RVP pro čtyřleté studium platné k termínu inspekční
       činnosti
 6.    Záznamy z pedagogických rad, školní roky 2020/2021 a 2021/2022 vedené k termínu
       inspekční činnosti
 7.    Vybraný vzorek ze školní matriky vedené k termínu inspekční činnosti
 8.    Výroční zprávy, školní roky 2019/2020 a 2020/2021
 9.    Třídní knihy, školní roky 2020/2021 a 2021/2022 vedené k termínu inspekční činnosti
10.    Rozvrh vyučovacích hodin školní rok 2021/2022 platný k termínu inspekční činnosti
11.    Portfolio výchovného poradce a metodika prevence vedené ve školním roce
       2021/2022
12.    Smlouvy o poskytnutí dotace a zvýšené dotace ze státního rozpočtu na školní roky
       2020/2021 a 2021/2022
13.    Finanční vypořádání dotací k 31. 12. 2020


                                        Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na
e-podatelnu csi.a@csicr.cz s připojením elektronického podpisu, a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.


2021/2022                                   7
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Ivana Kučerová, školní inspektorka,             Mgr. Ivana Kučerová v. r.
 vedoucí inspekčního týmu
 Ing. Zuzana Bejrová, školní inspektorka              Ing. Zuzana Bejrová v. r.
 Mgr. Hana Vejrážková, školní inspektorka            Mgr. Hana Vejrážková v. r.
 PhDr. Bc. Tibor Slažanský, Ph.D., školní       PhDr. Bc. Tibor Slažanský, Ph.D. v. r.
 inspektor
 Mgr. Jaroslav Černý, přizvaná osoba –                Mgr. Jaroslav Černý v. r.
 odborník na výuku matematiky a tělesné
 výchovy
 RNDr. Helena Knappová, přizvaná osoba              RNDr. Helena Knappová v. r.
 – odborník na strategie a analýzy ve
 školství
 Mgr. Michala Mikesková, přizvaná osoba             Mgr. Michala Mikesková v. r.
 – odborník na strategie a analýzy ve
 školství



V Praze 10. ledna 2022




Datum a podpis ředitele školy potvrzující projednání a převzetí inspekční zprávy


 Mgr. Roman Vlček,                                     Mgr. Roman Vlček v. r.
 ředitel školy

V Praze 11. ledna 2022




2021/2022                                   8
