                                    Česká školní inspekce
                                    Olomoucký inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIM-68/22-M


Název                               Gymnázium, Zábřeh, náměstí Osvobození 20
Sídlo                               náměstí Osvobození 20, 789 01 Zábřeh
E-mail                              reditel@gyza.cz
IČ                                  49 589 687
Identifikátor                       600 018 008
Právní forma                        příspěvková organizace
Zastupující                         Mgr. Martin Paclík
Zřizovatel                          Olomoucký kraj
Místo inspekční činnosti            náměstí Osvobození 20, 789 01 Zábřeh
Termín inspekční činnosti           6., 10. a 11. 1. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.
Zjišťování a hodnocení podmínek, průběhu a výsledků vzdělávání, a to podle školního
vzdělávacího programu.
Zjišťování a hodnocení naplnění školního vzdělávacího programu.




2021/2022
                                   Charakteristika
Gymnázium, Zábřeh, náměstí Osvobození 20 (dále „škola“) vykonává činnost střední školy,
poskytující základní vzdělání a střední stupeň vzdělání s maturitní zkouškou, a školní
jídelny. Škola vzdělává žáky v denní formě vzdělávání v osmiletém studijním cyklu v oboru
79-41-K/81 Gymnázium a ve čtyřletém studijním cyklu v oboru 79-41-K/41 Gymnázium.
Zaměření školy je všeobecné, jejím hlavním cílem je především příprava žáků k dalšímu
studiu na vysokých a vyšších odborných školách.
Ve školním roce 2021/2022 vykázala škola k 30. září 2021 celkem 353 žáky zařazené
ve 12 třídách. Ve škole se vzdělávají žáci se speciálními vzdělávacími potřebami, žáci
nadaní, včetně mimořádně nadaných, a jeden žák – cizinec.
Svou činnost škola přehledně prezentuje ve výročních zprávách a na svých webových
stránkách (www.gyza.cz).


                         Hodnocení podmínek vzdělávání
Nastavený systém řízení odpovídá velikosti a podmínkám subjektu. Opírá se o stanovený
organizační řád, který vymezuje rozdělení kompetencí a povinností mezi jednotlivé
pracovníky školy, a o soubor vnitřních směrnic. Koncepční záměry rozvoje školy vycházejí
z jejích reálných potřeb a záměrů zřizovatele a jsou zpracovány jako součást školních
dokumentů. Deklarovaná strategie stanovuje dlouhodobé cíle, které jsou podrobně
rozpracovány v krátkodobých plánech pro daný školní rok. Naplňování obsahu vzdělává ní
i vytyčených cílů je pravidelně vyhodnocováno, na základě těchto hodnocení pak dochází
k operativním úpravám plánu práce. Součástí uplatňované strategie školy je také umožně ní
studijní profilace žáků a podpora rozvoje jejich praktických dovedností, které se v průběhu
vzdělávání uskutečňují pomocí volitelných předmětů a seminářů zaměřených na jazykovou,
přírodovědnou i společenskovědní oblast. Realizaci koncepčních záměrů školy příznivě
ovlivňuje partnerská spolupráce zejména se zřizovatelem školy, školskou radou
a se zákonnými zástupci žáků. Škola aktivně propaguje svoji činnost ve vztahu
k potencionálním zájemcům o studium i ostatní veřejnosti. V této oblasti spolupracuje
se základními školami v okolí. Přínosná pro zkvalitnění vzdělávání je rovněž spolupráce
s městem Zábřeh, s organizacemi, institucemi a spolky v regionu, s Univerzitou Palackého
Olomouc a také dlouhodobé mezinárodní aktivity, jež vhodně přispívají zejména k rozvoji
jazykových kompetencí žáků. Intenzivní je také činnost rodičovského sdružení, které škole
pomáhá zejména organizačně a finančně při pořádání školních akcí.
I když je řídicí a kontrolní systém nastaven způsobem, který postihuje všechny oblasti
fungování subjektu, v praxi se škole dosud nepodařilo plně eliminovat některé dílčí
nedostatky v metodickém vedení výuky, spočívající často v omezeném využívá ní
sebehodnocení a vzájemného hodnocení žáků, v absenci závěrečného motivačního shrnutí
vyučovací jednotky a v nižší míře aktivizace žáků s pomocí využití pestrých organizač níc h
metod a forem výuky a diferenciace učiva vzhledem k zajištění rozdílných individuálníc h
potřeb žáků.
V době omezení provozu škol v důsledku přijetí mimořádných opatření souvisejíc íc h
s nepříznivou epidemickou situací v České republice se škole dařilo navázat účinnou
spolupráci distanční formou s většinou zákonných zástupců žáků. Škola zajistila podmínky
pro funkční realizaci distančního vzdělávání. Většina žáků se této formy vzdělává ní
bezproblémově účastnila. Škola po návratu žáků k prezenční formě vzdělávání vyhodnotila
dopady z distanční výuky. Nabyté zkušenosti nadále využívá zejména pro podporu
digitalizace výuky. Zásadní úpravy vzdělávacího obsahu uplatňovaného školního


2021/2022                                   2
vzdělávacího programu škola v návaznosti na zkušenosti z období distančního vzdělává ní
nerealizovala.
Složení pedagogického sboru umožňuje plnit záměry a cíle realizovaného školního
vzdělávacího programu. Ve škole je zaměstnáno celkem 31 učitelů, včetně ředitele školy
a jeho zástupce. Pedagogický sbor je v současné době stabilizovaný, průběžně je doplňován
o pedagogy, kterým je věnována potřebná pozornost a péče přispívající k jejich úspěšnému
začlenění do vzdělávacího procesu a bezproblémové adaptaci do pracovního kolektivu.
Vedení školy podporuje profesní rozvoj zaměstnanců, vytváří rovnocenné podmínky pro
další vzdělávání pedagogických pracovníků, které bylo realizováno s ohledem na zvoleno u
strategii školy, potřeby a zájmy jednotlivých učitelů, finanční možnosti školy a nabídku
vzdělávacích institucí. Vzdělávání probíhalo formou kurzů v rámci akreditovaných akcí
a také formou samostudia pedagogických pracovníků. Nabyté vědomosti a dovednosti
vyučujících se však zatím projevily zkvalitněním metodického vedení výuky jen částečně.
S výjimkou prostorově omezené tělocvičny a relaxačních prostor pro žáky škola disponuje
vhodným materiálním zázemím. Počet a velikost odborných i kmenových učeben odpovídá
aktuálnímu naplnění kapacity školy i obsahu uplatňovaného školního vzdělávac ího
programu. Postupná obnova materiálního vybavení je realizována především z finanč níc h
prostředků poskytnutých od zřizovatele a z projektů, kterých se škola účastní. Významný
finanční zdroj představuje také vedlejší hospodářská činnost školy. Pozornost ze strany
vedení školy je věnována údržbě a modernizaci školní budovy, obnovován je žákovský
nábytek, pořizovány jsou nové učební pomůcky, počítačová a audiovizuální technika.
K estetické úpravě většiny školních prostor jsou vhodně využívány žákovské práce, trofeje
a ocenění ze sportovních a naukových soutěží.
Zajištění bezpečnosti a ochrany zdraví žáků je školou realizováno na základě zásad
stanovených ve školním řádu a některých dalších dokumentech. Podporován je také správný
vývoj a společensky odpovědné chování žáků začleněním problematiky výchovy ke zdraví
prostřednictvím výuky, organizováním sportovních aktivit a akcí zaměřených na zdravý
životní styl a udržitelný rozvoj společnosti.


                          Hodnocení průběhu vzdělávání
Hodnocené vyučovací hodiny měly vždy stanoveny konkrétní vzdělávací cíle, které
odpovídaly očekávaným výstupům realizovaného školního vzdělávacího programu,
s přihlédnutím k dosavadním znalostem a dovednostem žáků a k jejich přípravě na maturitní
zkoušku. Po odborné stránce byly vyučovací hodiny připravené, aplikované učivo bylo
aktualizováno v souladu se současnými vědeckými poznatky. Výuka byla většinou
metodicky založena na uplatňování tradičních pedagogických postupů, kdy převažovalo
frontálně vedené vyučování kombinované se samostatnou prací žáků nebo společným
ústním či písemným procvičením vzdělávacího obsahu. Kooperativní aktivity ve flexibilníc h
skupinách byly zařazeny pouze v nižší míře. Uplatňovaná frontální výuka neumožňo va la
výraznější diferenciaci učiva, žáci tak pracovali většinou na stejných úkolech se stejnou
mírou obtížnosti. I přes omezené využití aktivizačních prvků žáci většinou pracovali se
zájmem a s chutí, byli záměrně motivováni do všech učebních aktivit. Ve vyučovac íc h
hodinách byla patrná snaha učitelů nepředkládat žákům hotové informace, dařilo se jim
prostřednictvím otázek přecházet do řízeného rozhovoru. Vyučující také vhodně zařazova li
do vzdělávání problémové úkoly rozvíjející logické myšlení a tvořivost žáků. Jen
v minimální míře však žáci při této práci využívali různé informační zdroje, jež by podpořily
zejména rozvoj jejich kritického myšlení. Nadaným žákům byly zřídka vytvářeny další
vhodné příležitosti pro jejich rozvoj. Pouze v několika vyučovacích hodinách byly těmto


2021/2022                                    3
žákům nabízeny další úkoly rozvíjející jejich schopnosti a talent. Individuální přístup
k žákům se speciálními vzdělávacími potřebami nebyl vždy dostatečně zřetelný, jejich
zohledňování probíhalo zejména v průběhu samostatné práce. Pozitivem všech sledovanýc h
vyučovacích hodin bylo propojení nabytých vědomostí s reálnými situacemi běžného života
a zařazení mezipředmětových vztahů. Ke zvýšení názornosti využívali pedagogové vhodné
učební pomůcky, v některých vyučovacích hodinách pracovali také s audiovizuá lní
technikou, která umožnila vedení výuky interaktivní formou. Komunikace mezi vyučujíc ími
a žáky probíhala korektně, žáci adekvátně reagovali na pokyny a zpravidla prokazovali
odpovídající úroveň znalostí a dovedností vzhledem k požadovaným výstupům. V průběhu
řízeného rozhovoru nebo neformální diskuse měli žáci dostatek prostoru k prezentaci svých
názorů a věcné argumentaci, kdy aplikovali získané teoretické poznatky při řešení
konkrétních úkolů. Pracovní tempo bylo přiměřené schopnostem žáků a většině z nich
umožnilo aktivní zapojení do výuky. Učitelé podporovali žáky v jejich práci s využitím
převážně pozitivního hodnocení. Jen výjimečně však při tom byla žákům poskytnuta
formativní zpětná vazba motivující je k dalšímu učení a reflektující individuální pokrok
žáka. V závěru většiny vyučovacích hodin scházelo motivační shrnutí a zhodnocení jejich
průběhu, aktivity žáků, stanovení cílů na příští vyučovací hodinu, téměř vůbec pak nebylo
při vzdělávání uplatňováno sebehodnocení a vzájemné hodnocení žáků. Žákům tak nebyla
v dostatečném rozsahu poskytnuta efektivní zpětná vazba o míře naplnění výukového cíle.
Hodnocené vyučovací hodiny tělesné výchovy a cizích jazyků se vyznačo va ly
požadovanými specifiky. V tělesné výchově především efektivním organizováním práce
žáků, potřebnou dynamikou, účelným střídáním činností, motivací, propojením teorie s praxí
i efektivním nácvikem praktických dovedností. Žáci byli účelným způsobem vedeni
k dodržování zásad bezpečnosti a ochrany zdraví, vzájemné ohleduplnosti, respektu
a principům „fair play“. V cizích jazycích byla výuka vhodně vedena převážně v daném
cizím jazyce, k mateřskému jazyku bylo přistupováno zejména při vysvětlo vá ní
gramatických jevů. Učitelé kladli vhodně důraz na srozumitelnost mluveného projevu, na
správnou výslovnost a intonaci, chyby byly opravovány s citem a dostatečným
pedagogickým taktem.


                          Hodnocení výsledků vzdělávání
Škola sleduje úspěšnost žáků, jejich výsledky za jednotlivá klasifikační období pravidelně
vyhodnocuje při jednáních pedagogické rady. Se získanými daty dále pracuje, přijímá
konkrétní návrhy ke zlepšení výsledků ve vzdělávání a zpětně provádí hodnocení účinnos ti
přijatých opatření. Přehled o znalostech jednotlivých žáků získává prostřednictvím vlastníc h
hodnoticích nástrojů. Žáci se zapojují do školních kol různých druhů soutěží a předmětových
olympiád, nejúspěšnější z nich pak reprezentují školu v okresních, regionálních, krajských
i celostátních kolech. Škola identifikuje žáky s rizikem školního neúspěchu, zajišťuje jim
primární podporu v průběhu vyučování, nabízí individuální konzultace nebo pravidelně
realizuje doučování v rámci projektu Šablony.
Při hodnocení výsledků vzdělávání žáků se škola řídí pravidly stanovenými ve školním řádu.
Zákonní zástupci žáků jsou o výsledcích vzdělávání průběžně informováni především
prostřednictvím zápisů v listinné i elektronické žákovské knížce, na třídních schůzkách nebo
formou individuálních konzultací. Celkové výsledky vzdělávání včetně účasti a umístě ní
žáků v soutěžích, aktivitách a projektech školy podporujících rozšíření znalostí a dovedností
žáků jsou podrobně zveřejněny ve výroční zprávě o činnosti školy. Zpětnou vazbou pro
školu je i úspěšnost žáků u maturitních zkoušek nebo v přijetí absolventů na vysoké školy.




2021/2022                                    4
Pomoc a poradenské služby žákům, jejich zákonným zástupcům a pedagogům školy
poskytuje školní poradenské pracoviště, ve kterém působí školní metodička prevence
a výchovná poradkyně. Obě pracovnice vzájemně spolupracují při poskytování
poradenských služeb ve škole dle nastavené organizační struktury s jasně vymeze ným
rozsahem činností a zodpovědnosti jednotlivých členů. Koordinaci úzce provázaného
systému výchovného poradenství a preventivní péče zajišťuje vedení školy. Informace
o specifikaci a rozsahu služeb školního poradenského pracoviště jsou prezentovány
na webových stránkách školy a na nástěnkách v prostorách školní budovy.
Na základě identifikovaných vzdělávacích potřeb jsou vytvářeny individuální vzdělávac í
strategie pro všechny žáky, kteří je potřebují. Škola realizuje doporučení školských
poradenských zařízení pro práci se žáky se speciálními vzdělávacími potřebami. Informace
o nich jsou ihned předávány třídním učitelům i všem vyučujícím daného žáka. Podporu
a pomoc žákům ke zvládnutí studijních nároků škola zabezpečuje poskytováním výukovýc h
materiálů, nabídkou konzultačních hodin jednotlivých vyučujících a formou doučování.
I když jsou přijatá opatření na podporu žáků se speciálními vzdělávacími potřebami
pravidelně vyhodnocována, nepodařilo se doposud škole eliminovat nedostatky spojené
s nedostatečnou diferenciací učiva směrem k těmto žákům.
V oblasti kariérového poradenství se škola systematicky zaměřuje na otázky volby povolání
spočívající především v pomoci žáků při jejich rozhodování o dalším studiu na vysokých
nebo vyšších odborných školách. Nejčastěji volenými nástroji k informování žáků jsou
prezentace škol, přednášky, veletrhy vzdělávání a spolupráce s úřadem práce. Informace
o uplatnění absolventů školy a jejich úspěšnosti v navazujícím studiu nebo profesním životě
výchovná poradkyně pravidelně získává především prostřednictvím komunikace
s absolventy školy.
Aktivity specifické i nespecifické prevence zohledňují aktuální stav a orientují se zejména
na oblasti největších rizik. Témata primární prevence jsou začleňována do výuky vybraných
předmětů, v průběhu školního roku probíhají tematicky zaměřené besedy. Preventivní
charakter mají i kulturní a sportovní akce. Ve třídách nižšího gymnázia jsou každoročně
pořádány dvoudenní pobytové kurzy, které jsou zaměřeny na různá témata prevence
rizikových jevů a které slouží i k vzájemnému dialogu mezi učiteli a žáky, čímž se dosti
výrazně předchází případným kázeňským a prospěchovým problémům.
V případě identifikace rizikového chování žáků škola vhodně využívá intervenční nástroje
v podobě individuálních pohovorů se žáky nebo jejich zákonnými zástupci, v jejichž rámci
jsou nastaveny a písemně zaznamenány další postupy směřující k minimalizaci těchto
nežádoucích projevů. V aktuálním ani v minulém školním roce škola neřešila žádný případ
závažné formy rizikového chování, což potvrzuje účinnost školou nastavené preventivní
strategie.


                                            Závěry
Vývoj školy
-      V době od poslední inspekční činnosti došlo ve škole zejména ke zlepšení materiálníc h
       podmínek pro vzdělávání.
Silné stránky
- Vytvoření vstřícného prostředí ve škole s pozitivním klimatem projevujícím se
  v žádoucích prosociálních vztazích mezi žáky a pedagogy.



    2021/2022                                  5
- Dobré vzájemné vztahy se zřizovatelem i s dalšími partnery kladně ovlivňují chod školy,
  přispívají k prezentaci školy na veřejnosti a k účasti žáků a zaměstnanců školy na
  společenském životě ve městě.
Slabé stránky a/nebo příležitosti ke zlepšení
- Vedení školy se dosud nepodařilo přijmout účinná opatření na podporu metodického
  zkvalitnění výuky.
- Výsledky účasti pedagogů školy na dalším vzdělávání se zatím na zkvalitně ní
  metodického vedení výuky projevily pouze částečně.
- Pouze v omezené míře byly ve vzdělávání využívány organizační výukové formy
  podporující kooperativní techniky a činnostní učení žáků.
- V části vyučovacích hodin nebylo efektivně využito sebehodnocení a vzájemné
  hodnocení žáků, čímž nebyly vytvářeny podmínky pro jejich účinnou sebereflexi.
- Omezené využití diferenciace učiva se projevilo v nižší míře konkrétní podpory
  vzdělávání žáků se speciálními vzdělávacími potřebami a žáků nadaných. Ve výuce byla
  minimálně využívána práce žáků s různými informačními zdroji.
- V závěru vyučovací jednotky nebylo často využito motivační zhodnocení práce žáků
  a stanovení cílů na příští vyučovací hodinu.


Doporučení pro zlepšení činnosti školy
- Prostřednictvím intenzivní hospitační činnosti, jednání pedagogické rady a práce
  předmětových komisí podporovat využití efektivního metodického vedení výuky ze
  strany učitelů.
- Podněcovat pedagogy školy k účasti na dalším vzdělávání zaměřeném především na
  metodické vedení výuky a k efektivnímu využívání poznatků získaných v rámci tohoto
  vzdělávání. Podporovat vzájemné hospitace pedagogů s výměnou zkušeností.
- Posilovat aktivitu žáků ve vzdělávání intenzívnějším využitím pestrých organizač níc h
  forem, a to zejména častějším zařazováním samostatné a skupinové práce žáků.
- Ve výuce více uplatňovat formativní způsob hodnocení, zapojovat žáky do reflexe
  vlastního pokroku formou sebehodnocení nebo vzájemného hodnocení.
- Uplatňovat ve vzdělávání individuální přístup, důsledně diferencovat učivo i výukové
  aktivity podle potřeb a možností všech žáků. Podpořit rozvoj kritického myšlení žáků
  častějším zařazováním práce s různými informačními zdroji.
- Systematicky využívat v závěru vyučovací jednotky motivační zhodnocení práce žáků se
  stanovením cílů na další vyučovací hodinu a poskytovat jim tak zpětnou vazbu o jejich
  pokroku a dosažených výsledcích jejich práce.




2021/2022                                  6
                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Olomoucký inspektorát,
Wellnerova 25, 779 00 Olomouc, případně prostřednictvím datové schránky (g7zais9),
nebo na e-podatelnu csi.m@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Výpis z rejstříku škol a školských zařízení o právnické osobě s názvem Gymnázium,
       Zábřeh, náměstí Osvobození 20, ze dne 6. 1. 2022
 2.    Inspekční zpráva, čj. ČŠIM-1354/14-M, ze dne 12. 11. 2014
 3.    Školní řád, čj. GYZA 1104/2021, ze dne 30. 8. 2021
 4.    Školní vzdělávací program pro gymnaziální vzdělávání, č.j. GYZA 964/2019,
       s platností od 1. 9. 2019
 5.    Koncepce rozvoje gymnázia Zábřeh 2018 – 2024, ze dne 24. 8. 2018
 6.    Plán činnosti na školní rok 2020/2021, ze dne 30. 9. 2020
 7.    Plán činnosti na školní rok 2021/2022, ze dne 30. 9. 2021
 8.    Třídní knihy, školní roky 2020/2021 a 2021/2022 k termínu inspekční činnosti
 9.    Rozvrh vyučovacích hodin, školní rok 2021/2022
10.    Matrika střední školy vedená v elektronické podobě k termínu inspekční činnosti
11.    Elektronický školní informační systém, záznamy k termínu inspekční činnosti
12.    Zápisy z jednání pedagogické rady školy, školní roky 2020/2021 a 2021/2022
       k termínu inspekční činnosti
13.    Výroční zprávy o činnosti školy za školní rok 2020/2021, ze dne 11. 10. 2021
14.    Složka: Hospitační záznamy ředitele školy, školní rok 2019/2020
15.    Plán DVPP pro školní rok 2021/2022, čj. GYZA 1179/2021, ze dne 12. 10. 2021
16.    Souhrnná dokumentace poradenských služeb ve škole, školní rok 2021/2022
17.    Seznam žáků se speciálními vzdělávacími potřebami vedený k termínu inspekční
       činnosti
18.    Podpůrná opatření ve výuce stanovená u jednotlivých žáků, školní roky 2020/2021
       a 2021/2022 k termínu inspekční činnosti
19.    Přehled prospěchu, chování a absence žáků za 1. a 2. pololetí školního roku
       2020/2021, výsledky maturitních zkoušek v jarním a podzimním zkušebním období
       roku 2021
20.    Dokumentace z osobních složek pedagogických pracovníků školy – doklady
       o dosaženém vzdělání vzhledem k odborné kvalifikaci a o absolvovaných studiích
       v rámci dalšího vzdělávání pedagogických pracovníků, aktuálně vedená k termínu
       inspekční činnosti
21.    Doklady vztahující se k finančním podmínkám školy, rok 2020
22.    Doklady související se zajištěním bezpečnosti a ochrany zdraví žáků, školní roky
       2020/2021 a 2021/2022 k termínu inspekční činnosti


2021/2022                                  7
23.    Doklady vztahující se ke školnímu stravování, školní roky 2020/2021 a 2021/2022
       k termínu inspekční činnosti


                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Olomoucký inspektorát,
Wellnerova 25, 779 00 Olomouc, případně prostřednictvím datové schránky (g7zais9),
nebo na e-podatelnu csi.m@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. David Náhlík, školní inspektor,                     David Náhlík v. r.
 vedoucí inspekčního týmu
 Mgr. Pavel Okleštěk, školní inspektor                   Pavel Okleštěk v. r.
 Ing. Bc. Milan Vlach, školní inspektor                   Milan Vlach v. r.
 Ing. Markéta Tomečková, kontrolní pracovnice         Markéta Tomečková v. r.

V Olomouci 25. 1. 2022


Datum a podpis ředitele školy potvrzující projednání a převzetí inspekční zprávy


 Mgr. Martin Paclík, ředitel školy                   Mgr. Martin Pavlík v. r.

V Zábřehu 28. 1. 2022




2021/2022                                    8
