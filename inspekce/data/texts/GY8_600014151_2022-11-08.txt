                                    Česká školní inspekce
                                  Jihomoravský inspektorát
_________________________________________________________________________________________________________ ___




                         IN S P E K Č N Í ZP R ÁVA
                                          Čj. ČŠIB-1687/22-B


Název                                Gymnázium a střední odborná škola Mikulov,
                                     příspěvková organizace
Sídlo                                Komenského 273/7, 692 16 Mikulov
E-mail                               skola@gssmikulov.cz
IČO                                  60680377
Identifikátor                        600014151
Právní forma                         příspěvková organizace
Zastupující                          Mgr. Roman Pavlačka, Ph.D.
Zřizovatel                           Jihomoravský kraj
Místa inspekční činnosti             Komenského 7, Valtická 9, Vídeňská 48, Purkyňova 6,
                                     Mikulov
Inspekční činnost na místě           8. − 11. 11. 2022


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                   Charakteristika
Gymnázium a střední odborná škola Mikulov, příspěvková organizace (dále „škola“)
vykonává činnost střední školy a školní jídelny. Činnost domova mládeže není v tomto
školním roce z důvodu malého zájmu realizována. V době inspekční činnosti vzdělává ní
probíhalo v celkem 11 oborech vzdělání, a to v oboru středního vzdělání Praktická škola
dvouletá (dále „praktická škola“), v oborech středního vzdělání s výučním listem
Strojírenské práce, Strojní mechanik, Zednické práce, Cukrář, Stravovací a ubytovací
služby, Kuchař-číšník a Pečovatelské služby (dále „obory s výučním listem“) a v oborech
středního vzdělání s maturitní zkouškou Hotelnictví a Gymnázium s délkou vzdělávání čtyři
a osm roků (dále „maturitní obory“).
Ke dni 30. 9. 2022 bylo ve škole vzděláváno celkem 440 žáků, v tom dvě žákyně v praktické
škole, 160 žáků v oborech s výučním listem a 278 žáků v maturitních oborech. Od minulé
inspekční činnosti došlo k poklesu počtu žáků. Nejvyšší povolený počet žáků je aktuálně
využit na 55 %. V době inspekční činnosti škola vzdělávala 29 žáků s potřebou podpůrných
opatření z důvodu speciálních vzdělávacích potřeb a mimořádného nadání a čtyři cizince.
Vzdělávání a školské služby jsou poskytovány na šesti místech, všechny v Mikulově. V době
inspekční činnosti nebyla z důvodu probíhající rekonstrukce v provozu jedna ze dvou
školních jídelen a cvičná kavárna. Školní stravování bylo zajišťováno pouze školní jídelnou
umístěnou v prostorách domova mládeže.


                         Hodnocení podmínek vzdělávání
Hlavní cíle rozvoje stanovil ředitel školy (dále „ředitel“) po svém nástupu na vedoucí
pracovní místo v únoru 2018. Základem písemně zpracované koncepce na období roků
2020 až 2024 byla důkladná analýza stavu školy, která se opírala nejen o šetření ředitele,
ale i o data z nezávislého šetření klima ve škole, analýzy hospodaření a jiných podkladů.
Koncepce formuluje hlavní priority rozvoje školy v několika zásadních oblastech, v nichž
byla specifikována rizika, mimo jiné zejména v oblasti materiálního a personálního
zabezpečení vzdělávání, kvality teoretického a praktického vyučování a utváření dobrých
vztahů mezi všemi účastníky vzdělávacího procesu. Na plnění cílů koncepce se podílí
ve vzájemné spolupráci zaměstnanci školy, vedení školy tuto oblast průběžně monitoruje.
Systém řízení je funkční, prostřednictvím účelně nastavených komunikačních nástrojů
dochází k rychlému přenosu informací a řešení vzniklých problémů. Část řídícíc h
kompetencí ředitel delegoval na svoje dvě zástupkyně, do pedagogického vedení jsou
aktivně zapojovány předmětové komise, školní poradenské pracoviště a vedoucí pracovníci
zajišťující další činnosti a služby školy. Rovněž žáci školy se prostřednictvím
samosprávného orgánu smysluplně podílí na chodu a činnosti školy. Jejich podněty jsou
postupně realizovány, např. vybudování venkovní učebny a celkové zlepšování společných
prostor školy.
Organizace vzdělávání je nastavena s ohledem na velikost školy a pestrost nabízených oborů
vzdělání účelně. V oboru vzdělání Gymnázium jsou v prvním ročníku pro výuku anglické ho
jazyka žáci rozdělováni na základě znalostních testů na skupiny. Škola žákům umožňuje
přechod z jedné skupiny do druhé v případě zlepšení, či zhoršení jejich výsledků vzdělává ní
v cizím jazyce, avšak jednotná pravidla pro tento postup nemá formulovaná, čímž není
dostatečně zajištěn rovný přístup ke vzdělávání.
V posledních třech letech došlo ve škole k významné obměně pedagogického sboru.
Nastoupilo přibližně 40 % nových učitelů, z nichž třetina však nesplňuje odbornou
kvalifikaci pro přímou pedagogickou činnost, kterou vykonávají. Většina z nich si vzdělání


                                            2/9
doplňuje studiem ke splnění kvalifikačních předpokladů. Podpora nových učitelů
je zajištěna především stanovením uvádějícího učitele a dále vzájemnou neformá lní
výměnou zkušeností v předmětových komisích. I přes aktivní přístup vedení školy v této
oblasti (opakované nabídky pracovních míst, spolupráce s úřady práce) se nepodařilo splnit
cíle nastavené v koncepci rozvoje školy a zajistit výuku odborně kvalifikova nými
pedagogickými pracovníky. Plán dalšího vzdělávání pedagogických pracovníků má ředitel
školy zpracovaný pouze v obecné rovině. Plány osobního rozvoje nastavené v koncepci
rozvoje školy nejsou využívány. Semináře a jiné vzdělávací akce jsou realizovány zejména
v rámci projektů a dále podle aktuální nabídky a zájmu jednotlivých učitelů, avšak ne vždy
odpovídají potřebám školy.
V těchto složitých personálních podmínkách se vedení školy nesystematicky zaměřuje
na sledování úrovně vzdělávacího procesu. Podle doloženého přehledu hospitací jsou
hospitace prováděny minimálně. Hospitační záznamy sice obsahují konkrétní doporučení
učitelům ke zlepšení kvality výuky, avšak nebylo doloženo, jak jsou tato doporučení
realizována, jak jsou vyhodnocována a jaká opatření jsou přijímána k celkovému zlepšování
pedagogické úrovně vzdělávacího procesu.
Poradenské služby školy jsou nastaveny s ohledem na velikost a složení žáků školy.
Pozitivem pro činnost školního poradenského pracoviště je jeho posílení o školní
psycholožku. Informování učitelů o žácích s podpůrnými opatřeními je efektivně zajištěno
prostřednictvím sdílených dokumentů. Škola má nastavena pravidla týkající se prevence
rizikového chování, záškoláctví a předcházení školní neúspěšnosti a v případě potřeby
přijímá adekvátní opatření. V rámci kariérového poradenství je nabízena diagnostika
profesní orientace a osobnostních předpokladů žáků. Školní psycholožka vedle poradensko-
terapeutické činnosti zajišťuje i vedení a metodickou podporu asistentkám pedagoga.
S nadanými či mimořádně nadanými žáky učitelé pracují převážně mimo povinnou výuku.
Umožňují jim konzultace, nabízejí a podporují je v účasti na soutěžích a olympiádác h.
Systém práce s nadanými žáky není vedením školy jednotně nastaven a koordinován
na úrovni celé školy. V oblasti poradenských služeb je významná spolupráce se školským
poradenským zařízením, které sídlí v hlavní budově školy.
Odpovídající pozornost věnuje škola zajištění bezpečnosti žáků a vhodných materiálníc h
podmínek pro vzdělávání. Vedení školy tyto oblasti průběžně vyhodnocuje, usiluje o jejich
zkvalitňování, případně iniciativně přijímá opatření k odstranění zjištěných závad
či bezpečnostních rizik. Teoretické vyučování probíhá v hlavní budově školy, kmenové
učebny jsou vybaveny digitální technikou, odborné učebny poskytují dostatek učebních
pomůcek a techniky pro zlepšení názornosti výuky. Rovněž prostory pro realizaci odborného
výcviku, umístěné v samostatných budovách školy, plně odpovídají požadavkům
na zvládnutí praktické přípravy žáků a umožňují jim získat základní kompetence a pracovní
návyky. K výuce tělesné výchovy a dalším pohybovým aktivitám slouží velká a malá
tělocvična a školní hřiště, které však neodpovídá současným standardům a je potřebná jeho
celková rekonstrukce. Ve volném čase po vyučování mohou žáci individuálně využívat
školní posilovnu.
Partnerské vztahy školy jsou účinným nástrojem zvyšování kvality vzdělávání. Významná
je spolupráce se středními školami ze Slovenské republiky, v rámci které jsou pořádány
společné sportovní a kulturní akce. Strategicky přínosná pro rozvoj odborných kompetencí
žáků je rovněž spolupráce s městem Mikulov. Škola se podílí na organizaci Mezinárod ního
kytarového festivalu, Pálavského vinobraní, Mezinárodního festivalu pěveckých sborů
Kampanila a vánočního koncertu školního pěveckého sboru Gaudium. Rovněž se zapojuje




                                           3/9
do charitativních akcí a rozvíjí pro žáky přínosnou spolupráci s vysokými školami a dalšími
institucemi.


                          Hodnocení průběhu vzdělávání
Průběh vzdělávání byl sledován a hodnocen napříč všemi třídami a obory vzdělání.
Metodická propracovanost vyučovacích hodin teoretického vyučování závisela na osobním
přístupu, odborné kvalifikaci a pedagogických zkušenostech učitelů.
Vyučovací hodiny byly až na výjimky dobře organizačně zvládnuté, kázeňské problémy,
které by negativně ovlivnily průběh hodiny, se nevyskytovaly. Učitelé podněcovali žáky
k plnění stanovených úkolů. Převažovala frontální forma vedení výuky, která byla
doplňována metodicky vhodně vedeným rozhovorem a samostatnou prací žáků. Podpora
žákovské spolupráce při práci ve skupinách či dvojicích byla zařazována minimá lně.
Pestřejší formy a metody výuky byly voleny v gymnaziálním vzdělávání, kdy rovněž
docházelo k aktivnějšímu zapojení žáků do výuky. Ve středním odborném vzdělávání byl
více patrný individualizovaný přístup učitelů a zohledňování aktuálních vzdělávacích potřeb
žáků. Zcela nedostatečná byla práce s výukovými cíli, které nebyly až na výjimky v úvodu
vyučovací hodiny stanovené, a tudíž nedocházelo v závěru k vyhodnocení jejich naplnění.
Zpětná vazba žákům byla poskytována v průběhu vyučovacích hodin většinou jen formou
pochvaly či opravy řešení zadaného úkolu, hodnocení formativního charakteru nebylo
zaznamenáno.
Pouze v části sledovaných vyučovacích hodin učitelé efektivně využívali k podpoře
názornosti výuky audiovizuální digitální techniku. K opakování již probraného učiva byly
pro zpestření výuky využívány mobilní aplikace a výukové programy. Méně účelná byla
práce žáků s informačními zdroji. Žáci měli možnost pracovat pouze s učebnicí, digitá lní
technologie ani jiné zdroje pro samostatné vyhledávání a zpracování informací většinou
nebyly využity.
Ve výuce českého jazyka byli žáci ve velké míře zapojeni do komunikace. Prostřednictvím
čteného textu byli vedeni ke schopnosti porozumět textu, analyzovat jeho hlavní myšlenk y
a formulovat závěry, čímž byla zdárně rozvíjena čtenářská gramotnost. Především žáky
závěrečných ročníků vyučující vedli k obsahově náročnější komunikaci při práci s textem
a efektivně je tak podporovali v přípravě k maturitní zkoušce. Rovněž ve sledovanýc h
vyučovacích hodinách cizích jazyků byly podporovány komunikativní kompetence žáků.
Dobrou znalost cizího jazyka prokazovali především žáci maturitních oborů. Poslechové
aktivity se vhodně střídaly s komunikací ve dvojicích nebo ve skupinách, přiměřeně byly
zařazovány činnosti zaměřené na upevňování gramatických pravidel. Méně efektivní
pro rozvoj cizojazyčné gramotnosti byly uplatněné stereotypní postupy při výuce žáků oboru
s výučním listem určeným hlavně pro žáky se zdravotním postižením nebo zdravotním
znevýhodněním. Efektivitu výuky v německém jazyce snižovala i početnější skupina třídy
osmiletého gymnázia, kdy žáci neměli adekvátní prostor ke vzájemné komunikaci a aktivní
zapojení do výuky. Ve sledovaných hodinách matematiky byl vytvářen prostor
pro samostatnou práci žáků, ale i řešení zadaných příkladů s podporou učitele u tabule. Žáci
však při práci u tabule nebyli dostatečně vedeni ke slovnímu zdůvodnění postupu řešení.
Na efektivitu některých hospitovaných hodin matematiky a předmětu informač ní
a komunikační technologie měla negativní vliv chybějící odbornost učitelů pro daný
vyučovací předmět. Nevhodně volené didaktické postupy a absence názornosti vedly
v některých sledovaných vyučovacích hodinách k nižšímu zájmu žáků o vzdělávací obsah
a k jejich pasivitě. V těchto hodinách byly kompetence žáků rozvíjeny jen v minimální míře.
Při výuce tělesné výchovy učitelé přistupovali k žákům s respektem k jejich rozdílným


                                            4/9
pohybovým dovednostem a specificky s nimi pracovali s ohledem na jejich fyzické
možnosti. Žáci projevovali zájem o nabízené pohybové aktivity a dodržovali nastavená
bezpečnostní pravidla.
Pro výuku odborných předmětů bylo charakteristické především cílené propojení s praxí.
Učitelé dbali na používání správné odborné terminologie. Vhodně navazovali na praktické
zkušenosti žáků získané v reálném pracovním prostředí a praktickém životě. Rovněž
vzdělávání v praktické škole bylo cíleně zaměřené na praktické dovednosti žáků, především
na zvládnutí běžných každodenních situací a sebeobsluhu.
Podpora žáků s ohledem na jejich vzdělávací potřeby byla patrná pouze v části sledovanýc h
vyučovacích hodin. Chyběla diferenciace výuky vzhledem k individuálním schopnostem
a potřebám žáků, a to jak u žáků se speciálními vzdělávacími potřebami, tak u žáků
nadaných nebo projevujících zvýšený zájem o danou vzdělávací oblast. Většinou všichni
plnili stejné úkoly se stejnou náročností. Práce asistentek pedagoga byla v hospitovanýc h
hodinách pro žáky přínosná.
Průběh odborného výcviku byl sledován ve školních dílnách a odborných učebnách.
Vzdělávací obsah vhodně navazoval na teoretické znalosti. Žáci pod vedením učitelů
samostatně či ve dvojicích vykonávali zadané pracovní činnosti. Učitelé je cíleně vedli
k dodržování technologických postupů a poskytovali jim individuální podporu při plnění
zadaných úkolů, což umožňovalo jejich odborný rozvoj podle osobnostních předpokladů.
U většiny žáků byla patrná samostatnost při práci a zvládnutí pracovních operací. Učitelé
během výuky dbali na bezpečnost a ochranu zdraví žáků, měli přehled o každém žákovi,
jeho docházce a výsledcích vzdělávání. Kromě odborných kompetencí byly v odborném
výcviku vhodně rozvíjeny i kompetence komunikativní, sociální a personální. Cenné
zkušenosti získávají žáci oborů s výučním listem i plněním praktického vyučová ní
na pracovištích smluvních partnerů, v mnoha výrobních podnicích a v gastro provozovnác h.
V rámci odborného výcviku je žákům umožněno pracovat i na konkrétních zakázkách. Díky
této produktivní činnosti mají představu o nárocích na kvalitu své práce a získávají
za ni odpovídající finanční odměnu.


                         Hodnocení výsledků vzdělávání
Pravidla hodnocení výsledků vzdělávání žáků má škola srozumite lně nastavena ve školním
řádu. V rámci jednotlivých předmětových komisí jsou zásadní kritéria a postupy
při hodnocení žáků převážně jednotné. Prostřednictvím školního informačního systému
je efektivně zajištěna informovanost žáků, jejich zákonných zástupců i všech pedagogickýc h
pracovníků o vzdělávacích výsledcích a dalších podstatných záležitostech vzdělává ní.
Úroveň dosahovaných výsledků žáků v jednotlivých vyučovacích předmětech pedagogové
průběžně ověřují pomocí obvyklých evaluačních nástrojů. Jen ojediněle používají
k mapování činnosti žáků a hodnocení jejich individuálního vzdělávacího pokroku žákovská
portfolia. Sebehodnocení žáků v procesu hodnocení jejich vzdělávacích výsledků škola
systematicky nevyužívá.
Při externím výběrovém zjišťování výsledků žáků s různým zaměřením dosahovali žáci
školy v uplynulých letech opakovaně velmi dobrých výsledků. Žáci maturitních oborů
dosahují dlouhodobě vysokou úspěšnost při ukončování svého vzdělávání, a to i v porovnání
s žáky jiných škol stejného zaměření. V posledních třech letech vykonalo úspěšně maturitní
zkoušku průměrně 98 % žáků. U oborů s výučním listem vykazují žáci při ukončování
vzdělávání také dobré výsledky. Závěrečnou zkoušku v posledních třech letech úspěšně
vykonalo průměrně 93 % žáků. V průběhu vzdělávání však škola eviduje žáky ohrožené


                                           5/9
rizikem školního neúspěchu, a to především v oborech s výučním listem. V posledních třech
školních letech neprospělo průměrně v oborech s výučním listem 11 % žáků a v maturitníc h
oborech 1 % žáků.
Pravidelnou pozornost věnuje škola absenci žáků, přijímaná opatření k jejímu snížení však
nebyla doposud dostatečně účinná. Dlouhodobě vykazují vysoký počet zameškaných hodin
zejména žáci tříletých oborů vzdělání, za školní rok 2021/2022 to bylo průměrně 338 hodin
na žáka. Nadměrná absence má většinou významný negativní vliv na výsledky vzdělává ní
žáků, včetně předčasných odchodů ze vzdělávání. Třídní učitelé pravidelně sledují školní
docházku žáků. V případě výrazného zvýšení počtu zameškaných hodin organizuje škola
jednání s žáky, případně se zákonnými zástupci nezletilých žáků. Do těchto jednání jsou
v případě potřeby zapojeni rovněž pracovníci školního poradenského pracoviště. Prevence
ani přijatá opatření však při řešení záškoláctví nejsou vždy dostatečně efektivní a nepřinášejí
očekávané výsledky.
Také udělování výchovných opatření bylo nejčastěji spojeno právě s nepravidelnou školní
docházkou a omlouváním absence. Škola zpracovala preventivní strategii předcházení školní
neúspěšnosti. Pedagogické postupy formulované v tomto dokumentu však mají spíše obecný
charakter a potřebám školy odpovídají pouze částečně. Žáci mohou při vzdělávacích obtížích
využít individuální konzultace s učiteli, dále je organizováno a žákům cíleně nabízeno
individuální nebo skupinové doučování. V případě potřeby škola žákům umožňuje opakovat
ročník nebo změnit obor vzdělávání.
O celkovém prospěchu a chování žáků se pedagogové vzájemně informují zejména
na čtvrtletních jednáních pedagogické rady. Zápisy z těchto jednání obsahují jen statistické
přehledy výsledků vzdělávání žáků. Ze zápisů není zřejmé, jakým způsobem pedagogové
projednávají neuspokojivé vzdělávací výsledky žáků a jaká konkrétní opatření k jejich
zlepšení jsou přijímána. Nepravidelně se pedagogové schází u tzv. kulatého stolu k řešení
problémů ve vzdělávání konkrétních žáků nebo třídních kolektivů. Tento postup je však
doposud spíše příležitostný, není ve škole systémově ukotven a jednotně uplatňován. Díky
zapojení školy do řady preventivních aktivit a projektů se většinou daří účinně řešit projevy
sociálně patologických jevů, zejména nevhodné chování žáků, vztahové a sociální problémy
ve třídách apod. V této oblasti je významná činnost školní psycholožky, která se cíleně
zabývá školním klimatem a klimatem v jednotlivých třídách.
Škola motivuje a zapojuje žáky do mnoha soutěží a olympiád, v nichž dosahují dobrých
výsledků. Například v loňském školním roce se na předních místech v krajském nebo
celostátním kole umístilo sedm žáků. Škola také vytváří prostor pro široké zapojení žáků
do různých aktivit mimo výuku. Vhodnou příležitost k osvojení klíčových kompetencí,
a to zejména sociálních, mají žáci při organizaci celoškolních projektů, například
Vzdělávejme se navzájem, Den země nebo My Fest, stejně tak při vydávání školního
časopisu-občasníku nebo při zapojení do charitativních akcí. V průběhu studia zpracovávají
samostatně žáci rozsáhlejší práci (žáci tříletých oborů v rámci své odbornosti) a efektivně
tak posilují dovednosti dobře uplatnitelné v dalším studiu nebo budoucí profesi. V průběhu
celého školního roku je doplňována běžná výuka žáků vhodnými odbornými i kultur ními
exkurzemi, výukovými programy, přednáškami a besedami, což přispívá k přirozené mu
propojení vzdělávacího obsahu s běžným životem a odbornou praxí.
Škola organizuje pro žáky další vzdělávací aktivity, které pozitivně podporují rozvoj jejich
odborných, pracovních, komunikativních a sociálních kompetencí. Žáci praktické školy
se účastní výměnných pobytů v partnerské speciální škole v Helsinkách, která se zaměřuje
na vzdělávání žáků s nejrůznějším zdravotním postižením. Dále mají žáci možnost se zapojit
do přípravy a vykonání mezinárodní jazykové zkoušky Cambridge English. Ve školním roce


                                             6/9
2021/2022 ji na různých úrovních úspěšně vykonalo 20 žáků z 21 přihlášených žáků. Žáci
technických oborů vzdělání mohou získat svářečskou zkoušku. Tyto aktivity význa mně
zvyšují šance žáků na jejich uplatnění na trhu práce.


                                        Závěry
Vývoj školy
- Personální změna na pracovním místě ředitele školy a zástupkyně ředitele, personální
  obměna pedagogického sboru, posílení školního poradenského pracoviště o školního
  psychologa.
- Pokles počtu žáků ve všech stupních středního vzdělání.
- Ukončení nabídky vzdělávání       v oboru středního       vzdělání s maturitní zkouškou
  Hotelnictví.
- Nabídka vzdělávání      v novém    oboru středního    vzdělání    s maturitní   zkouškou
  Gastronomie.
- Postupné zlepšování materiálních podmínek školy.
Silné stránky
- Podpora partnerské spolupráce školy, do které jsou zapojeni žáci všech oborů vzdělání,
  včetně oborů s výučním listem určeným hlavně pro žáky se zdravotním postižením nebo
  zdravotním znevýhodněním, vytváří dobré podmínky pro rozvoj jejich klíčovýc h
  kompetencí.
- Dlouhodobě dobré výsledky vzdělávání žáků v oboru vzdělání Gymnázium ve společné
  a profilové části maturitní zkoušky.
- Důraz na praktickou přípravu žáků v odborném výcviku a v odborných činnostech
  v praktické škole, což vytváří dobré předpoklady pro jejich uplatnění v osobním životě
  a na trhu práce.
Slabé stránky a/nebo příležitosti ke zlepšení
- Nesystematická a nedostatečná hospitační činnost vedení školy, bez relevantní zpětné
  vazby učitelům, s dopadem na stagnaci pedagogické úrovně výuky.
- Nesystematické plánování a realizace dalšího vzdělávání pedagogických pracovníků bez
  zohledňování reálných potřeb školy, absence plánů osobního rozvoje.
- Neefektivní formy a metody výuky v některých sledovaných vyučovacích hodinách
  nevedly k naplnění stanovených vzdělávacích cílů.
- Nedostatečná aktivizace a zapojení žáků v některých sledovaných vyučovacích hodinách
  a absence diferenciace zadávaných úkolů podle individuálních možností jednotlivýc h
  žáků.
- Nedostatečná podpora vzájemné spolupráce a vrstevnického učení ve vyučovac íc h
  hodinách, nedostatečné vedení žáků k samostatnému vyhledávání a zpracování informac í
  z různých informačních zdrojů a k jejich slovní interpretaci.
- Dlouhodobá vysoká absence žáků ve středním odborném vzdělávání a s ní spojená vyšší
  neúspěšnost ve vzdělávání.




                                           7/9
Doporučení pro zlepšení činnosti školy
- Zvýšit efektivitu hospitační činnosti realizované vedením školy, zaměřit se na reflexi
  závěrů z hospitací.
- Další vzdělávání pedagogických pracovníků nastavit v plánech osobního rozvoje
  na základě analýzy potřeb školy a jednotlivých učitelů, zaměřit se na oblast uplatňová ní
  aktivizačních forem a metod výuky a individualizaci vzdělávání.
- Provést analýzu příčin vysoké absence žáků a nastavit účinná opatření k jejímu snížení
  a zlepšení školní neúspěšnosti žáků, zejména v oborech s výučním listem.
- Nastavit sdílený systém péče o žáky s rizikem školního neúspěchu, motivovat žáky
  a pedagogické pracovníky k jeho uplatňování a pravidelně vyhodnocovat účinnost
  přijímaných opatření.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů odstranit nedostatky zjištěné při inspekční činnosti a ve stejné lhůtě
písemně informovat Českou školní inspekci, jak byly nedostatky odstraněny a jaká
byla přijata opatření.
Zprávu zašlete na adresu Česká školní inspekce, Jihomoravský inspektorát, Křížová
22, 603 00 Brno, případně prostřednictvím datové schránky (g7zais9), nebo na e-
podatelnu csi.b@csicr.cz s připojením elektronického podpisu.


            Seznam dokladů, o které se inspekční zjištění opírají
 1.   Výpis z rejstříku škol a školských zařízení IZO: 000559091 (střední škola), tisk dne
      15. 11. 2022
 2.   M8 Výkaz o střední škole podle stavu k 30. 9. 2022 ze dne 17. 10. 2022
 3.   Koncepce rozvoje školy pro období 2020-2024, ze dne 20. 9. 2019
 4.   Výroční zpráva za školní rok 2020/2021 a 2021/2022
 5.   Školní vzdělávací programy platné ve školním roce 2022/2023
 6.   Školní řád a Pravidla pro hodnocení výsledků vzdělávání žáků, s splatností
      od 18. 10. 2018, včetně dodatku, s platností od 19. 10. 2020
 7.   Školní matrika a třídní knihy elektronicky vedené ve školním roce 2022/2023
 8.   Plán práce na školní rok 2022/2023
 9.   Přehled hospitační činnosti, záznamy z hospitace vedené za školní roky 2021/2022
      a 2022/2023 ke dni inspekční činnosti
10.   Personální dokumentace vybraných pedagogických pracovníků vedená ve školním
      roce 2022/2023
11.   Přehled dalšího vzdělávání pedagogických pracovníků za školní roky 2021/2022
      a 2022/2023 ke dni inspekční činnosti
12.   Záznamy z jednání pedagogické rady, zápisy z jednání předmětových komisí vedené
      za školní roky 2021/2022 a 2022/2023 ke dni inspekční činnosti
13.   Rozvrh hodin platný ve školním roce 2022/2023
14.   Přehledy žáků se speciálními vzdělávacími potřebami, žáků nadaných a cizinců



                                           8/9
15.   Dokumentace školního poradenského pracoviště (program poradenských služeb,
      minimální preventivní program, strategie řešení školní neúspěšnosti) vedená
      ve školním roce 2022/2023
16.   Osobní dokumentace vybraných žáků vedená ve školním roce 2022/2023
17.   Zápisy z porady školního poradenského pracoviště a zápisy z jednání s žáky a rodiči
      vedené ve školním roce 2021/2022 a 2022/2023 ke dni inspekční činnosti
18.   Smlouvy o zajištění praktického vyučování uzavřené ve školním roce 2022/2023
19.   Deníky odborného výcviku vedené ve školním roce 2022/2023
20.   Dokumentace k hodnocení ekonomických podmínek, poskytování školního
      stravování a zajištění bezpečnosti žáků po dobu jejich pobytu ve škole
21.   Zápis z jednání s ředitelem školy, ze dne 11. 11. 2022
22.   Inspekční zpráva, čj. ČŠIB-35/16-B, ze dne 1. 3. 2016


                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Jihomoravský inspektorát,
Křížová 22, 603 00 Brno, případně prostřednictvím datové schránky (g7zais9), nebo
na e-podatelnu csi.b@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Renata Boková, školní inspektorka,
 vedoucí inspekčního týmu

 Mgr. Pavel Fridrich, školní inspektor

 Mgr. Milan Heroudek, školní inspektor

 PhDr. Šárka Maleňáková, Ph.D., školní
 inspektorka

 Ing. Alena Svobodová, školní inspektorka

 Bc. Dana Haláková, kontrolní pracovnice


Datem vyhotovení inspekční zprávy se rozumí datum posledního podpisu člena inspekčního
týmu.


                                            9/9
