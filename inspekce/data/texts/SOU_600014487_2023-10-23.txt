CSI0X00BTBQU




                               Česká školní inspekce
                                Zlínský inspektorát
                        Zarámí 88, P. O. Box 125, 760 01 Zlín
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIZ-1055/23-Z
                                       Sp. zn. ČŠIZ-S-219/23-Z


Název                               Střední škola oděvní a služeb Vizovice
Sídlo                               Tyršova 874, 763 12 Vizovice
E-mail                              souviz@souviz.cz
IČO                                 00 837 237
Identifikátor                       600 014 487
Právní forma                        příspěvková organizace
Zastupující                         Ing. Michala Fabianová
Zřizovatel                          Zlínský kraj
Místo inspekční činnosti            Tyršova 874, Vizovice
Inspekční činnost na místě          23. 10. - 25. 10. a 30. 10. 2023

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného ve střední škole
podle § 174 odst. 2 písm. a) až c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.


                                         Charakteristika
Právnická osoba Střední škola oděvní a služeb Vizovice (dále „škola“) vykonává činnost
střední školy, domova mládeže a školní jídelny. Zřizovatelem právnické osoby je Zlínský
kraj.
Ve školním roce 2023/2024 se ve škole vzdělávalo celkem 463 žáků, z nichž bylo v době
inspekce identifikováno 33 žáků se speciálními vzdělávacími potřebami (dále „SVP“)
s přiznaným 2. stupněm podpůrného opatření. Výuka probíhala celkem v pěti oborech
vzdělání, z toho ve třech s maturitní zkouškou - 34-56-L/01 Fotograf, 69-41-L/01
Kosmetické služby a 69-41-L/52 Vlasová kosmetika (nástavbové studium) a ve dvou
oborech vzdělání s výučním listem – 23-58-H/01 Krejčí a 69-51-H/01 Kadeřník.


                        Hodnocení podmínek vzdělávání
Škola má přehledně a srozumitelně zpracovanou koncepci svého rozvoje vycházející
z kvalitně zpracované SWOT analýzy. Koncepce je promyšlená s reálně nastavenými cíli
odpovídajícími aktuálním podmínkám a potřebám školy. Priority zaměřené na
zkvalitňování výchovně vzdělávacího procesu, materiálních a personálních podmínek,
sociálního klimatu, image a kultury školy se dařilo průběžně naplňovat. Pravidla
a mechanismy k organizování vlastní činnosti školy byly nastaveny účinně. Při řízení
pedagogického procesu vedení školy účelně využívalo velmi dobré práce předmětových
komisí. Kontrola výchovně vzdělávacího procesu byla realizována systematicky,
z hospitační činnosti vyučující dostávali velmi dobrou zpětnou vazbu podporující rozvoj
jejich pedagogických dovedností, méně se dařilo vedení školy sledovat zařazování úloh
rozdílné kognitivní náročnosti do výuky.
Vzdělávání probíhalo podle školních vzdělávacích programů, se kterými vyučující v rámci
předmětových komisí aktivně pracovali. V souladu s revizí rámcových vzdělávacích
programů byly provedeny účelné změny. Současně s těmito změnami došlo ve školních
vzdělávacích programech k úpravám reagujícím zejména na novinky a nové technologie ve
vyučovaných oborech vzdělání, které odpovídaly aktualizovaným kompetencím a profilu
absolventa. Ve škole působil stabilizovaný odborně kvalifikovaný pedagogický sbor, jehož
složení reflektovalo potřebu zajištění vzdělávání jednotlivých vyučovaných oborů. Také
výchovná a zájmová činnost domova mládeže byla zabezpečena odborně kvalifikovanými
pedagogy. K ulehčení adaptace žáků prvních ročníků na školní prostředí škola využila
školní asistentku. Další vzdělávání pedagogických pracovníků bylo nedílnou součástí
pedagogického vedení, pedagogové byli systematicky motivováni k dalšímu osobnostně
profesnímu rozvoji. Vedle odborného vzdělávání byla cíleně věnována pozornost také
současným trendům ve středním vzdělávání. Nově získané znalosti učitelé účelně
uplatňovali ve výuce.
Poradenské služby byly kvalitně zabezpečovány školním poradenským pracovištěm
složeným z výchovné poradkyně a metodičky prevence v efektivní spolupráci s vedením
školy, třídními učiteli a ostatními pedagogickými pracovníky. Tým účelně pomáhal žákům
i jejich zákonným zástupcům při řešení vzdělávacích a výchovných obtíží. V rámci
kariérového poradenství škola aktivně podporovala žáky i jejich zákonné zástupce
při výběru pracovního a společenského uplatnění.
Materiální i finanční podmínky školy umožňovaly realizaci školních vzdělávacích
programů v plném rozsahu. Prostory školy byly udržované, čisté, vkusně upravené a
vybavené a čelně využity k prezentaci školy, žákovských prací i profesních firem.
Nabízely také vhodná místa k relaxaci a studiu. K bezpečnosti a ochraně zdraví vedení
školy přistupovalo zodpovědně, pravidelně vyhodnocovalo rizika a následně přijímalo
opatření k jejich odstranění. Žáci byli průběžně upozorňováni na zásady bezpečného
chování a používání ochranných pomůcek i s ohledem na rizika při praktických činnostech
zejména v rámci odborného výcviku a také při probíhajících opravách interiéru školy
v době inspekce. Kvalitativní změnou v materiálních podmínkách byla modernizace
vybavení odborných učeben především ve vazbě na budoucí uplatnění žáků na trhu práce.


                                          2/7
Škola průběžně upravovala prostorové podmínky odborných pracovišť a doplňovala je
moderní přístrojovou technikou a zařízením. Postupně se inovovaly i kmenové učebny a
zkvalitňovala se úroveň digitálních technologií a didaktické techniky včetně softwarového
vybavení. Účelně vybavený domov mládeže odpovídal potřebám ubytovaných žáků.
Školní jídelna poskytovala stravování včetně celodenního stravování ubytovaným žákům.
Možnost výběru ze dvou druhů hlavních jídel i skladba jídelních lístků zachovávala
pestrost a výživovou hodnotu nabízených jídel a současně respektovala požadavky
strávníků, což se odráželo ve zvyšujícím se zájmu o školní stravování.
Dlouhodobá a vzájemně přínosná byla spolupráce školy s městem Vizovice a četnými
sociálními partnery při organizování vzdělávacích, kulturních a společenských akcí a
aktivit pořádaných pro veřejnost. Významná a inspirující byla rovněž kooperace se školami
stejného obdobného zaměření a zejména spolupráce s řadou dalších sdružení a profesních
organizací. Na velmi dobré úrovni probíhala účinná kooperace školy se zřizovatelem,
zákonnými zástupci žáků i se školami v rámci okresu. Efektivní byla také mezinárodní
spolupráce související s mobilitou žáků i vyučujících.


                          Hodnocení průběhu vzdělávání
Průběh vzdělávání byl sledován v matematice, chemii, fyzice, tělesné výchově, odborných
předmětech a odborném výcviku.
Výuka matematiky a přírodovědných předmětů byla vzhledem k obsahu učiva organizačně
zvládnuta velmi dobře. Použité metody a formy výuky i využití digitální technologie byly
zvoleny účelně. Žáci byli cíleně vedeni k logickému myšlení, volbě správného postupu při
řešení plněných úkolů, dostávali účinnou zpětnou vazbu využitelnou k jejich dalšímu
učení. V závěrech hodin bylo vhodnou formou provedeno společné shrnutí učiva vzhledem
ke stanoveným cílům. V promyšlené výuce tělesné výchovy bylo smysluplně využito
sportovních a cvičebních pomůcek, které přispěly k aktivizaci žáků a jejich zapojení do
pohybových aktivit včetně účelně se střídajících metod výuky a forem. Vhodné využití
chybovosti jednotlivých žáků přispělo k posunu v učení jednotlivých pohybových činností
a dovedností. Cíleně využitá spolupráce žáků přispěla k rozvoji jejich postojů i sebepojetí.
Promyšleně vedená frontální výuka v odborných předmětech oboru vzdělání Krejčí
s konkrétně a přiměřeně stanovenými výukovými cíli byla vhodně doplněna prací ve
dvojicích i ve skupinách. Pro účelnou podporu žákovské představivosti a porozumění byly
efektivně využívány názorné učební pomůcky. Ve výuce byl vytvořen prostor pro rozvoj
tvořivost žáků a byly aplikovány mezipředmětové vztahy, teoretické učivo bylo vhodně
propojeno s praktickými činnostmi. Žáci byli systematicky vedeni k práci s chybou,
problémové otázky je vedly k hlubšímu zamyšlení nad příčinnými souvislostmi. Pozitivní
hodnocení kolektivem i vyučujícími přispívalo k prohlubování zájmu jednotlivců o práci
na zadaných úkolech, což se kladně projevilo v kvalitě činností i na jejich vlastním
výkonu.
Výuka v odborném výcviku v oborech vzdělání Krejčí, Kadeřník a Kosmetické služby
probíhala na kvalitní úrovni pod vedením zkušených pedagogů ve specializovaných
pracovištích školy. Při zadaných úlohách žáci pracovali převážně samostatně, správně
aplikovali nabyté znalosti z teoretické výuky, prokazovali základní pracovní návyky a
praktické dovednosti. Ve výuce převažovala příjemná pracovní a tvůrčí atmosféra,
vzájemná komunikace mezi žáky a vyučujícími byla na velmi dobré úrovni.




                                            3/7
V odborném výcviku oboru vzdělání Krejčí byly účelně využity teoretické i praktické
znalosti a zkušenosti žáků. Kromě odborných kompetencí byly účinně rozvíjeny také
komunikativní a sociální dovednosti žáků i kompetence k řešení problémů. Žáci byli
vedeni ke správným pracovním návykům, používání správné odborné terminologie,
kreativitě, pečlivosti, plnění požadavků na kvalitu oděvních výrobků, samostatnému řešení
případných problémů, odpovědnosti a dodržování zásad bezpečnosti práce při práci
s přístrojovou technikou a zařízením. Pracovali se zájmem, přijímali rady a prokazovali
dobrou úroveň svých znalostí i získanou zručnost při konkrétních činnostech.
Způsoby provádění činností vycházejících ze školního vzdělávacího programu, pracovní
tempo a uplatnění individuálního přístupu učitele k žákům v odborném výcviku v oborech
vzdělání Kadeřník a Kosmetické služby se odvíjely od schopností žáka, specifických
potřeb a náročnosti zadaných úkolů. Promyšlená organizace výuky respektovala specifika
jednotlivých oborů, žáci byli seznamováni s novými technologiemi a postupy. Motivačně
na žáky působilo zaujetí učitelů pro vyučovaný předmět a jejich profesionalita. Probírané
učivo navazovalo na předcházející témata, stanovené cíle respektovaly individuální
schopnosti žáků. V průběhu výuky byla sledována produktivita a kvalita práce žáků, kteří
byli systematicky upozorňováni na chyby při práci, a názorně jim byly ukazovány správné
postupy. Hodnocení jednotlivých žáků probíhalo dle předem známých kritérií.
Vzdělávání a výchova v domově mládeže svou činností úspěšně realizovaly stanovené cíle,
umožňovaly žákům efektivní trávení volného času a bylo jim vytvářeno pozitivní klima
podporující jejich vzdělávání.


                         Hodnocení výsledků vzdělávání
Škola systematicky zjišťovala úspěšnost žáků ve vzdělávání. V rámci externího ověřování
znalostí proběhlo testování v informační, přírodovědné a čtenářské gramotnosti, při kterém
škola dosáhla ve srovnání s celorepublikovými výsledky celkově slabších výsledků. Pro
zlepšení dovedností žáků byla přijata opatření zaměřená především na zvyšování jejich
motivace, zapojování do literárních a přírodovědných soutěží a na podporu při rozvoji
jejich digitálních kompetencí ve škole. V souladu s koncepcí škola interně ověřovala
žákovské znalosti prostřednictvím srovnávacích testů v českém a anglickém jazyce,
matematice a zjišťování dovedností v tělesné výchově. Pro zjišťování vstupní úrovně
znalostí žáků škola využívala výsledky získané z přijímacích zkoušek. Se zjištěnými
výsledky pracovaly předmětové komise i vedení školy, analyzovaly je a navrhovaly účinná
opatření pro zkvalitnění výuky.
Výsledky vzdělávání žáků odpovídaly očekávaným výstupům školních vzdělávacích
programů. V průběhu vzdělávání pedagogičtí pracovníci sledovali a zaznamenávali
výsledky vzdělávání jednotlivých žáků i tříd. Neúspěchy a slabými výsledky vzdělávání
žáků se pedagogové cíleně zabývali, žákům se SVP byla věnována systematická podpora
formou podpůrných opatření. Na základě vyhodnocování výsledků vzdělávání žáků byla
přijímána účelná opatření k jejich zkvalitnění. Všem žákům byla v případě jejich zájmu
poskytována potřebná systematická podpora formou doučování a konzultačních hodin.
Škola rovněž věnovala dostatečnou pozornost prevenci sociálně patologických jevů
orientovanou zejména na vytváření dobrých vztahů mezi všemi účastníky vzdělávání,
vytváření pozitivního klimatu ve třídách a spolupráci se zákonnými zástupci. Také vedení
domova mládeže a vychovatelé se průběžně zabývali výsledky vzdělávání ubytovaných
žáků. Těmto žákům byla aktivně poskytována pomoc formou doučování. Efektivní



                                           4/7
podpora jim byla zajištěna i školní asistentkou, která jim pomáhala při přípravě na
vyučování.
Cílená pozornost byla přikládána monitorování výsledků žáků u maturitní zkoušky.
Výsledky společné části maturitní zkoušky měly u nástavbového oboru vzdělání Vlasová
kosmetika kolísavou tendenci. Velmi dobré žákovské výsledky ve školním roce 2020/2021
se v následujícím školním roce mírně zhoršily zejména v cizím jazyce a matematice,
i přesto byly srovnatelné s celorepublikovým hodnocením. Ve školním roce 2022/2023
došlo ke zlepšení a výsledky ve společné části maturitní zkoušky v porovnání
s celorepublikovými byly výrazně lepší. Výsledky společné části maturitní zkoušky
u čtyřletých oborů Fotograf a Kosmetické služby měly postupně se zlepšující tendenci.
K výraznému pozitivnímu posunu došlo ve výsledcích z českého jazyka a literatury i cizích
jazyků. Úspešnost žáků v profilové části maturitní zkoušky ve čtyřletém i nástavbovém
studiu v posledních třech letech byla ve srovnání s výsledky středních škol obdobného typu
výrazně vyšší.
Výsledky závěrečných zkoušek byly na velmi dobré úrovni. Ve školním roce 2020/2021
prospěla s vyznamenáním přibližně polovina žáků, ve školních letech 2021/2022 a
2022/2023 prospěla s vyznamenáním jedna pětina žáků. V posledních třech letech byla
neúspěšnost žáků minimální, z celkového počtu 210 žáků konajících závěrečnou zkoušku
neuspěli pouze tři žáci.
Maturitními výsledky i výsledky závěrečných zkoušek se vedení školy i předmětové
komise pravidelně zabývaly, analyzovaly je a průběžně vyhodnocovaly. Na základě
maturitních výsledků byla zpracována a stanovena opatření k jejich zlepšení. Jedním
z přijatých kroků vedoucím ke zlepšení žákovských výsledků vzdělávání bylo opakování
větších celků a pokračování v nastaveném doučování. Úpravy učebních plánů se zařazením
seminářů z předmětů společné části maturitní zkoušky do nižších ročníků provedené
v letošním školním roce se prozatím neprojevily.
Škola zajišťovala vhodné podmínky a systematicky motivovala své žáky k zapojení do
mnoha aktivit s pozitivním dopadem především na rozvoj jejich odborných kompetencí.
Žáci se zúčastňovali matematických, literárních, sportovních a odborných soutěží. Mezi
významné úspěchy patřila jejich čelní umístění v matematické, literární a recitační soutěži
pořádané na krajské úrovni. Výborných výsledků dosahovali žáci dlouhodobě v odborných
soutěžích konaných na celostátní a mezinárodní úrovni v oborech Fotograf, Kadeřník
Kosmetické služby i Krejčí
Škola má dlouhodobě zavedený systém pro zjišťování uplatnění svých absolventů a
získané poznatky efektivně využívá pro svůj další rozvoj.



                                        Závěry
Vývoj školy
– Změna ve vedení školy k datu 1. 2. 2023.
– Utlumení nabídky oboru vzdělání Podnikání (nástavbové studium).
– Zkvalitnění materiálního vybavení a úprava prostorových podmínek pro odborný výcvik
  a účelné využití dotací z projektů.




                                           5/7
Silné stránky
– Dlouhodobě efektivní motivace žáků a jejich vedení k úspěšnému zapojování do soutěží
  na republikové a mezinárodní úrovni. (5.3)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Slabé stránky (oblasti ke zlepšení)
– Chybějící možnost výběru úloh odlišné          kognitivní   náročnosti   odpovídajících
  nejbližšímu vývoji jednotlivých žáků. (4.3)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Doporučení pro zlepšení činnosti školy
– V rámci hospitační činnosti se zaměřit na zařazování úkolů odlišné kognitivní
  náročnosti odpovídajících nejbližšímu vývoji jednotlivých žáků.
– Při plánování dalšího vzdělávání pedagogických pracovníků se zaměřit na postupy
  pracující s odlišnou náročností úloh.


                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce
školy ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Zřizovací listina Střední škola oděvní a služeb Vizovice, čj. 279/2001/ŠK ze dne
      13. 6. 2001, ve znění dodatků 1 až 7 ke dni 19. 6. 2023, vydaná Zlínským krajem
 2.   Rozhodnutí ve věci zápis změny v údajích vedených v rejstříku škol a školských
      zařízení čj. MSMT-1287/2023-2 ze dne 10. 1. 2023 s účinností 1. 2. 2023, vydané
      MŠMT
 3.   Jmenovací dekret ředitelky školy ze dne 19. 12. 2022 s účinností od 1. 2. 2023
 4.   Školní řád čj. 02/23 s účinností od 1. 9. 2023
 5.   Školní vzdělávací programy ve školním roce 2023/2024 k datu inspekce
 6.   Rozvrh hodin a třídní knihy ve školním roce 2023/2024 k datu inspekce
 7.   Vnitřní řád a vzdělávací program domova mládeže ve školním roce 2023/2024
      k datu inspekce
 8.   Koncepce rozvoje školy na období roku 2020-2024 ze dne 14. 5. 2020
 9.   Kontrolní a hospitační činnosti ve školním roce 2022/2023 a 2023/2024 k datu
      inspekce




                                         6/7
10.   Zápisy z jednání pedagogické rady a předmětových komisí ve školním roce
      2022/2023 a 2023/2024 k datu inspekce
11.   Výroční zprávy o činnosti školy za školní rok 2020/2021, 2021/2022 a 2022/2023
12.   Plán dalšího vzdělávání pedagogických pracovníků a plán pro adaptaci začínajícího
      učitele ve školním roce 2023/2024 k datu inspekce
13.   Doklady o dosaženém vzdělání pedagogů ve školním roce 2023/2024 k datu
      inspekce
14.   Dokumentace k zajištění podmínek bezpečnosti a zdraví žáků a školního stravování
      ve školním roce 2023/2024 k datu inspekce
15.   Podklady k vyhodnocení příjmů a výdajů školy za rok 2021, 2022 a 2023 k datu
      inspekce


                                      Poučení
Podle § 174 odst. 11 školského zákona může ředitelka školy zařízení podat
připomínky k obsahu inspekční zprávy České školní inspekci, a to do 14 dnů po jejím
převzetí. Případné připomínky zašlete prostřednictvím datové schránky (g7zais9), a
to k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy

Ing. Zuzana Mücková, školní inspektorka, vedoucí inspekčního týmu
Ing. Anna Zámečníková, kontrolní pracovnice
Mgr. Radovan Zicháček, školní inspektor
Věra Šrámková, odborník na oděvnictví
15. 11. 2023




                                         7/7
