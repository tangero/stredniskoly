                                    Česká školní inspekce
                                  Jihomoravský inspektorát
                                  Křížová 22, 603 00 Brno
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIB-1992/23-B
                                      Sp. zn. ČŠIB-S-375/23-B


Název                               Obchodní akademie a Střední zdravotnická škola
                                    Blansko, příspěvková organizace
Sídlo                               Nad Čertovkou 2272/18, 678 01 Blansko
E-mail                              info@skolablansko.cz
IČO                                 62 073 176
Identifikátor                       600 013 243
Právní forma                        příspěvková organizace
Zastupující                         Ing. Petr Bouda
Zřizovatel                          Jihomoravský kraj
Místo inspekční činnosti            Nad Čertovkou 2272/18, Blansko a pracoviště
                                    právnických osob, kde se uskutečňuje odborná praxe
                                    žáků
Inspekční činnost na místě          19. 9. 2023 − 22. 9. 2023

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                    Charakteristika
Obchodní akademie a Střední zdravotnická škola Blansko, příspěvková organizace (dále
„škola“) vykonává činnost střední školy. Poskytuje vzdělávání ve třech čtyřletých oborech
vzdělání zakončených maturitní zkouškou, a to 53-41-M/03 Praktická sestra, 63-41-M/02
Obchodní akademie a 78-42-M/02 Ekonomické lyceum.
Ke dni inspekční činnosti škola vzdělávala v denní formě celkem 338 žáků, z toho 4 žáky
s odlišným mateřským jazykem a 7 žáků se speciálními vzdělávacími potřebami (dále
„SVP“). Od poslední inspekční činnosti v roce 2016 se počet žáků zvýšil o 26 %, vzrůstajíc í
tendence se projevila zejména v posledních třech letech u všech oborů vzdělání.
Vzdělávání žáků je realizováno v bezbariérové budově školy, část praktického vyučová ní
probíhá na pracovištích smluvních partnerů. Školní stravování je zajištěno v jídelně vedlejší
základní školy, obě budovy jsou propojeny podchodem, který zajišťuje žákům bezpečný
pohyb.


                         Hodnocení podmínek vzdělávání
Koncepci rozvoje školy pro období 2022 až 2025 zpracoval ředitel školy (dále „ředitel“)
na základě analýzy stavu školy a podnětů pedagogického sboru. Z jejího obsahu a průběžné
realizace je zřejmá snaha o trvalé zkvalitňování odborného vzdělávání. Stanovené
strategické cíle i postupy k jejich dosažení jsou realistické, reagují na potřeby školy
a zaměstnavatelů, zohledňují trendy ve společnosti. Většinu dílčích cílů se daří postupně
naplňovat. Pozitivní posun se projevil v rozvoji digitálních kompetencí žáků i pedagogů,
v oblasti kariérového rozvoje žáků se podařilo zavést a využívat žákovská portfolia, za což
byla škola oceněna hlavní cenou v soutěži Národního pedagogického institutu. Méně
úspěšná je škola v uplatňování inovativních pedagogických postupů směřujíc íc h
ke zkvalitňování výuky.
Pro svou činnost má škola nastavená jasná pravidla, všichni aktéři vzdělávání mají snadný
přístup k důležitým informacím. Pro zefektivnění vnitřního i vnějšího informačního systému
škola vhodným způsobem využívá možnosti digitálních technologií. Žáci se vyjadřují
k chodu školy, předávají podněty pro jeho zlepšení a zapojují se do organizace některých
školních akcí prostřednictvím Studentské rady, jejíž činnost vedení školy podporuje. Práce
žáků v tomto samosprávném orgánu je přínosná pro rozvoj jejich občanských kompetencí
a formování demokratických postojů.
V řízení školy je zřejmý aktivní přístup k podněcování pedagogického rozvoje školy. Vedení
školy své vzdělávání smysluplně zaměřilo do oblastí potřebných pro kvalitní manažerskou
práci, ředitel efektivně využívá pravidelná setkání s dalšími řediteli středních škol
pro výměnu zkušeností a společná řešení problémů. Organizační struktura školy je vzhlede m
k její velikosti funkční, část svých kompetencí a odpovědnosti přenesl ředitel na svoji
zástupkyni. Kontrolní činnost je pravidelná a systematická, ze zjištěných dílčích nedostatků
ve sledovaném průběhu vzdělávání však vyplynulo, že vyhodnocování vzdělávacího procesu
není dostatečně efektivní, aby vedlo k jeho výraznějšímu kvalitativnímu posunu. Hospitační
činnost včetně poskytování zpětné vazby učitelům realizuje téměř výhradně ředitel, což se
projevilo jako méně účelné pro kvalitní evaluaci, mimo jiné i vzhledem k časové náročnosti
řídící práce. Přestože pedagogové navrhovali svůj profesní růst v plánech osobního rozvoje,
výsledky hospitační činnosti nebyly v těchto plánech důsledně zohledněny a dostatečná
pozornost nebyla věnována zhodnocení, v jaké míře se pedagogům podařilo individuální cíle
dosáhnout. Příležitost pro vzájemnou spolupráci mají pedagogové především v rámci


                                            2/9
předmětových komisí a metodických sdružení odborných předmětů, kde se nejčastěji věnují
organizačním záležitostem, naplňování či úpravám školních vzdělávacích programů,
přípravě a hodnocení maturitních zkoušek, soutěží a dalších akcí nad rámec výuky. Výsledek
jejich součinnosti se projevuje především v různých formách kvalitní podpory odborných
kompetencí žáků. Menší pozornost je v těchto metodických orgánech věnována
systematickému sdílení inspirativní pedagogické praxe přenositelné do výuky. Přestože
pedagogové získali zkušenosti v tandemové výuce v rámci realizovaného projektu, další
předávání pedagogických dovedností např. prostřednictvím vzájemných hospitací nebo
ukázkových hodin nebylo ve škole ve větší míře realizováno.
Zajištění vhodných personálních podmínek věnuje vedení školy náležitou pozornost,
pedagogové jsou pro svou práci kvalifikovaní a většina z nich je aktivní v přístupu ke svému
dalšímu profesnímu rozvoji. Jejich další vzdělávání vedení školy plánuje systematick y,
zohledňuje především koncepční záměry školy a priority jednotlivých pedagogů. V loňském
školním roce se pedagogický sbor společně vzdělával, sdílel a reflektoval získané zkušenosti
zejména v oblasti implementace žákovských portfolií, práce třídních učitelů nebo řešení
náročných komunikačních situací. Pedagogové jsou cíleně motivováni k osvojování
digitálních kompetencí, zhruba polovina pedagogického sboru již získala mezinárod ní
certifikaci digitálních kompetencí (škola je akreditovaným testovacím střediskem ECDL).
Poradenské služby zajišťují pracovníci školního poradenského pracoviště (dále „ŠPP“),
včetně školní psycholožky, která se stala jeho novou členkou. Její činnost je přínosná nejen
ve všech oblastech řešených ŠPP, ale také v metodické podpoře poskytované pedagogům.
Pracovníci ŠPP se snaží řešit problémy žáků i třídních kolektivů, ve spolupráci s třídními
učiteli průběžně sledují projevy rizikového chování a v případě náznaku jejich výskytu
situaci bezodkladně řeší. Zatím se jim nedaří systémově sjednotit postupy při preventivním
mapování třídního klimatu, např. zpětnou vazbu k anonymnímu šetření ve třídách obdrželi
od třídních učitelů jen ojediněle. Cílené preventivní aktivity jsou realizovány v rámci běžné
výuky, třídnických hodin nebo zařazováním programů zaměřených podle aktuálních potřeb
žáků. Předávání potřebných informací o žácích se SVP je zajištěno, na pravidelnýc h
poradách jsou projednávány postupy pro jejich vzdělávání nebo řešení problémovýc h
situací, jejich vzdělávací pokrok škola sleduje. Nadaným žákům je poskytována vhodná
podpora pro jejich zapojení do rozmanitých projektů, výměnných pobytů v zahraničí nebo
soutěží, z nichž některé pro ně pořádá sama škola („Noční hlavolámání“ s přespáním
ve škole). Pro jejich včasnou identifikaci však škola nemá vytvořený účinný systém. Dobře
je zajištěno karierové poradenství žákům při orientaci v nabídce dalšího studia nebo
při rozhodování spojeném s jejich profesní volbou.
Vedení školy průběžně vyhodnocuje stav materiálních podmínek pro vzdělává ní,
ve spolupráci se zřizovatelem a dalšími partnery usiluje o jejich zkvalitňování, je aktivní
v získávání a využívání různých zdrojů financování. Ředitel reaguje na potřeby moderního
vzdělávání, zlepšilo se vybavení školy digitálními technologiemi , zkvalitnily se podmínky
pro odbornou výuku, které odpovídají trendům příslušných oborů. Prostředí školy je
podnětné, žáci mohou využívat vhodně upravené prostory pro relaxaci i studijní přípravu.


                          Hodnocení průběhu vzdělávání
Průběh vzdělávání byl hodnocen ve vyučování teoretickém i praktickém (ve škole
a na pracovištích smluvních partnerů), a to napříč všemi třídami a obory vzdělání.
Ve sledované výuce byl patrný respektující a partnerský přístup vyučujících k žákům.
Nastavená pravidla práce a vzájemné komunikace žáci většinou dodržovali a spolupracova li


                                            3/9
s vyučujícími. Pro vzájemnou komunikaci vyučující i žáci běžně využívají jednotné digitá lní
komunikační prostředí, kde sdílí výukové materiály, zadávají či odevzdávají úkoly apod.
V teoretickém vyučování byla převážná většina hospitovaných vyučovacích hodin
organizačně dobře promyšlená, učitelé žáky pozitivně motivovali a podněcovali k plnění
úkolů, poskytovali jim dostatečnou podporu a individuální pomoc. Většinou se
podařilo dosáhnout stanoveného vzdělávacího cíle. Míra aktivního zapojení žáků do výuky
se lišila v závislosti na zvolených pedagogických strategiích. V části sledovanýc h
vyučovacích hodin učitelé vhodně střídali formy a metody a dařilo se tak udržet zájem
a iniciativu žáků. Přispívala k tomu podpora názorností učiva a propojení teorie s praxí.
V části výuky, kde převažovala frontální forma, byli žáci aktivizováni nejčastěji řízeným
rozhovorem s vyučujícím, do kterého se však zapojovali jen někteří z nich. Jen v menší míře
byly žákům cíleně vytvářeny podmínky k tvořivé činnosti, rozvoji kritického myšlení nebo
účelné práci s informačními zdroji. Příležitost k vzájemnému učení a spolupráci měli žáci
jen v menší části vyučovacích hodin. Málo pozornosti bylo většinou věnováno závěrečnému
shrnutí probíraného učiva, ověřování naplnění stanovených vzdělávacích cílů a sebereflexi
žáků. Diferenciace výuky s ohledem na individuální potřeby, schopnosti a nadání žáků
nebyla většinou využita, všichni obvykle plnili shodné úlohy se stejnou náročností, možnost
vlastní volby většinou neměli.
V části navštívených hodin vzdělávací oblasti jazykového vzdělávání byla frontální výuka
stereotypní, převažovala aktivita učitele nad aktivní prací žáků a zpětná vazba k práci žáků
nebyla dostatečná. Výuka cizích jazyků byla vedena z větší části v cizím jazyce. Především
v anglickém jazyce však chybělo výraznější zapojení žáků, které by podpořilo jejich
samostatné sebevědomé vyjadřování, aktivity podporující vzájemnou komunikaci žáků
v cizím jazyce byly zařazovány méně často. Naopak v případě druhého cizího jazyka se
učitelkám velmi dobře dařilo zapojit všechny žáky, a to diferencovaně podle jejich
individuální úrovně cizojazyčných dovedností. V přírodovědném vzdělávání volili vyučujíc í
pedagogické postupy většinou účelně, efektivitu výuky podporovali prezentacemi
a pracovními listy, v některých vyučovacích hodinách se dařilo žáky zapojit do diskuze
o možnostech řešení úloh. V matematice pracovali žáci z velké části samostatně, byli vedeni
k osvojování matematických pojmů a vztahů, přesnému používání terminolo gie
a symboliky. Ve vzdělávací oblasti informačních a komunikačních žáci samostatně a účelně
pracovali s různými informačními zdroji s cílem vyhledat a zpracovat informace. Ve výuce
tělesné výchovy vyučující využila venkovní sportovní areál k promyšlené podpoře
vytrvalosti žáků, vhodným způsobem je motivovala k zdravém životním stylu.
Hospitovaná výuka odborných předmětů měla dobrou úroveň a směřovala k naplnění profilu
absolventa. Vyučující kladli důraz na osvojení základních pojmů, procvičování a upevnění
učiva, vedli žáky ke správnému používání odborné terminologie a efektivnímu propojování
znalostí s poznatky z praktického vyučování. Žáci při individuální nebo skupinové práci
rozvíjeli digitální gramotnost, při prezentaci výsledků práce posilovali komunikativní
dovednosti. V odborných předmětech oboru Praktická sestra vyučující vhodně střídali různé
výukové formy a metody, k názornosti výuky využívali didaktickou techniku, učební
pomůcky a instruktáž. Žáci přistupovali aktivně k plnění zadaných úkolů a procvičování
praktických činností, dokázali aplikovat získané vědomosti a dovednosti, pracovali
s odbornými texty. Mezipředmětové vazby jsou dobře uplatněny v projektu „Bylink y“,
ve kterém žáci propojují vědomosti z různých vzdělávacích oborů. V odborných předmětech
s ekonomickým zaměřením pedagogové žáky průběžně aktivizovali, propojovali učivo
s aktuálním děním ve společnosti, vedli je k pochopení ekonomických jevů a procesů
v širších souvislostech. Žákům poskytovali zpětnou vazbu a chválili jejich snahu a výkon.
Ve vyučovacím předmětu cvičná firma žáci získávají cenné zkušenosti a dovednosti


                                            4/9
při činnostech ve skutečné žákovské firmě, a to od jejího založení až po likvidaci. Škola
využívá akreditovaný modulární školní vzdělávací systém zaměřený na reálné podnikání
v rámci školní výuky. Ve sledované výuce žáci spolupracovali v týmech, dobře organizo va li
vlastní práci a její výsledky prezentovali, vyučující působil jen jako koordinátor činností.
Koncept výuky cvičné firmy přirozeně propojuje všechny odborné vyučovací předměty
a významným způsobem rozvíjí odborné a klíčové kompetence žáků. V menší části
sledované výuky ekonomických předmětů však převažovala aktivita učitele nad aktivito u
žáků a podmínky pro uplatnění tvořivého myšlení, řešení problému nebo konstruktivní
diskuzi nebyly v některých případech vytvořeny.
Odborná praxe žáků hospitovaná ve zdravotnických zařízeních smluvních partnerů, byla
dobře zorganizovaná a zajištěná na odděleních lůžkové péče, účelně navazova la
na teoretickou výuku. Žáci se zapojovali do praktických činností ošetřovatelské péče, byli
vedeni k získávání informací ze zdravotnické dokumentace, vypracovávali ošetřovatelské
plány, získávali podklady pro zpracování kazuistik, upevňovali získané vědomosti
pod vedením učitelek, které je instruovaly a provázely praktickou výukou. Žáci
profesionálně komunikovali s pacienty i v týmu zdravotnického personálu, při péči
o pacienty dobře spolupracovali. Cíle praktického vyučování byly kvalitně realizovány. Žáci
prokazovali požadované dovednosti k výkonu povolání, v průběhu praktické výuky byli
vedeni k pravidelné kvalitní sebereflexi.


                          Hodnocení výsledků vzdělávání
Pedagogové využívají při zjišťování úrovně dosahovaných výsledků vzdělávání žáků
standardní způsoby ověřování jejich znalostí a dovedností. Žáci jsou s pravidly a postupy
pro hodnocení výsledků seznamováni. Externí ani systematické interní testování úrovně
dosahovaných výsledků, s výjimkou výběrového testování Českou školní inspekcí, škola
nevyužívá. K průběžným výsledkům vzdělávání mají snadný přístup pedagogové, žáci
i jejich zákonní zástupci prostřednictvím elektronického informačního systému, zákonní
zástupci také na rodičovských schůzkách či konzultacích (prezenčně nebo on-line).
Všichni žáci školy si vedou individuální žákovská portfolia (nově v digitální podobě), která
podporují jejich samostatnost, zodpovědnost za vlastní vzdělávání a motivují je k pokroku.
Žáci v nich evidují všechny významné úspěchy, splněné úkoly, důležité zkušenosti, znalosti
a dovednosti, které získali v teoretickém a praktickém vyučování, na odborných exkurzíc h
a dalších akcích nad rámec výuky. Součástí je pravidelná sebereflexe. Škola má pro práci
s žákovskými portfolii vypracovanou podrobnou metodiku, pedagogové byli pro práci
s portfolii proškoleni, třídní učitelé provádí s žáky v rámci třídnických hodin společnou
evaluaci. Žákovská portfolia zachycují důležité okamžiky žáků od adaptačního kurzu
až do ukončení vzdělávání a mapují tak jejich individuální cestu k dosažení klíčovýc h
a odborných kompetencí i celkového osobnostního rozvoje.
Vzdělávací výsledky žáků za poslední tři roky jsou stabilní, neprospívajících žáků je
v průběhu studia minimum. Pedagogická rada se na svých jednáních výsledky vzdělává ní
pravidelně zabývá. Zvýšená pozornost je věnována především žákům ohroženým školním
neúspěchem, k jejich podpoře škola využívá řadu nástrojů formulovaných ve strategii řešení
školní neúspěšnosti. V loňském školním roce realizovala doučování v rámci Národního
plánu obnovy, trvale nabízí žákům konzultace s učiteli. Realizovaná opatření se projevila
v mírném zlepšení vzdělávacích výsledků. Pro efektivnější podporu žáků s rizike m
neúspěchu však chybí systematické zaznamenávání navrhovaných konkrétních kroků
pro zlepšení jejich výsledků, které by umožňovalo jejich účinnost následně vyhodnocovat.


                                            5/9
Výsledky žáků při ukončování vzdělávání maturitní zkouškou se postupně zlepšovaly,
v posledních třech letech byly většinou na průměrné nebo lepší úrovni ve srovnání
s celorepublikovým průměrem. K výraznému zlepšení došlo především u oboru vzdělání
Ekonomické lyceum, kde v tomto období všichni žáci úspěšně ukončili své vzdělání (nulová
hrubá neúspěšnost). Naopak největší problémy při maturitní zkoušce měli žáci oboru
vzdělání Praktická sestra (dříve Zdravotnický asistent), a to především v jarním zkušebním
termínu. Průměrná hrubá neúspěšnost žáků tohoto oboru u maturitní zkoušky činila 13 %.
Žáci jsou motivováni k získávání kompetencí uplatnitelných v jejich dalším profesním
životě a v souladu s koncepčními záměry jim k tomu škola poskytuje účelnou podporu.
Organizuje množství různorodých aktivit v rámci výuky i mimo ni, formou zajíma výc h
besed a přednášek zapojuje do vzdělávání odborníky z praxe. Žáci získávají poznatky
a zkušenosti nejen na odborné praxi, ale také na exkurzích a výukových programech.
Významnou akcí bylo taktické cvičení „Amok – útok aktivního střelce“ organizo va né
v součinnosti s Integrovaným záchranným systémem, do kterého se někteří žáci školy
aktivně zapojili a získali tak neobvyklou prožitkovou zkušenost, jak reagovat v případě
mimořádné události. Cizojazyčné komunikativní dovednosti žáků jsou rozvíjeny
při zahraničních výjezdech v rámci projektu Erasmus+, kde se žáci účastní odborné praxe.
Škola je aktivní v přípravě žáků k účasti v soutěžích a olympiádách, některé z nich škola
sama pořádá. Zejména v odborných soutěžích dosahují žáci školy významných úspěchů.
V průběhu studia mají žáci možnost získat další vzdělávací znalosti a osvědčení dobře
uplatnitelné v jejich dalším studiu nebo na pracovním trhu. Každoročně část z nich získává
mezinárodní certifikát digitálních kompetencí (ECDL), který v případě žáků oboru
Ekonomické lyceum nahrazuje část profilové maturitní zkoušky, dalším benefitem je
možnost složit státní zkoušku v grafických disciplínách. Prezentační dovednosti žáci posilují
při zpracování a obhajobě ročníkové práce reflektující jejich nabyté zkušenosti z odborné
praxe.
Škola významným způsobem rozvíjí osobnost žáků jejich zapojením do dobrovolnické
činnosti, především ve spolupráci se Senior centrem Blansko, ale i dalšími charitativními
organizacemi. Žáci organizují „páteční čtení“, kdy seniorům předčítají z knih a vzpomína jí
na jejich životní zážitky, aktivizují je při rozličných volnočasových aktivitách nebo pro ně
a pacienty nemocnic pořádají vánoční besídky. Žáci tak mají možnost rozvíjet empatii,
vnímat život seniorů, získávat cenné životní zkušenosti a praktickým způsobem posilovat
odborné kompetence a měkké dovednosti.
Podmínky i výsledky vzdělávání žáků pozitivně ovlivňuje dlouhodobá spolupráce školy
s řadou dalších partnerů. Významnou pozornost věnuje škola zejména vztahům
se smluvními partnery, kteří umožňují realizaci praktického vyučování a nabízí absolventům
školy pracovní uplatnění v oboru. Součinnost školy s dalšími středními školami přispívá
k rozvoji a upevňování odborných znalostí a dovedností žáků i pedagogů, aktivní je škola
při předávání získaných zkušeností se zaváděním žákovských portfolií. Pro žáky základníc h
škol v regionu organizuje přípravu na přijímací zkoušky nebo vzdělávací programy (v první
pomoci) a soutěže. Intenzivní je spolupráce s Jihomoravským centrem pro mezinárod ní
mobilitu (JCMM) zejména v oblasti dalšího vzdělávání pedagogů a vedení školy, a to nejen
v souvislosti se zaváděním žákovských portfolií.
Další uplatnění svých absolventů škola sleduje prostřednictvím návratky absolventa. Někteří
z nich prezentují své úspěchy na webu školy a získané zkušenosti sdílí s žáky.




                                            6/9
                                         Závěry
Vývoj školy
– Došlo ke změně ve vedení školy.
– Zefektivnil se informační a komunikační systém školy.
– Výsledky žáků dosahované u maturitní zkoušky se mírně zlepšily, zejména u oboru
  Ekonomické lyceum.
– Škola získala akreditaci umožňující mobilitu žáků v odborném vzdělávání ERASMUS +
  „Učíme se evropskou praxí“.
Silné stránky
– Spolupráce se širokým spektrem partnerských organizací včetně zahraničních umožňuje
  žákům získat praktické zkušenosti a prohloubit znalosti a dovednosti uplatnitelné v jejich
  dalším profesním životě. (1.5)
– Škola vhodným způsobem motivuje a podporuje žáky k získávání odborných, sociálníc h
  a občanských kompetencí, účelně propojuje teoretické a praktické vzdělávání. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Vyhodnocování pedagogického procesu a poskytování zpětné vazby k práci učitelů je
  méně účinné pro zvyšování kvality průběhu vzdělávání. (2.3)
– V teoretickém vyučování nebyla většinou účelně využita diferenciace výuky zohledňujíc í
  individuální schopnosti a potřeby žáků. V části této výuky nebyly v dostatečné míře
  uplatňovány pedagogické postupy podporující aktivní zapojení všech žáků, osvojování
  klíčových kompetencí a rozvoj kritického myšlení. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Příklady inspirativní praxe
– Žákovská portfolia umožňují žákům mapovat cestu vzděláváním a uvědomovat si vlastní
  kvality uplatnitelné ve společnosti, přispívají k celkovému osobnostnímu rozvoji.
  Uplatněním systematického přístupu byla škola při zavádění žákovských portfolií
  do školní praxe úspěšná a předává získané zkušenosti a metodickou podporu dalším
  středním školám.
Doporučení pro zlepšení činnosti školy
– Do hospitační činnosti zapojit další pedagogické pracovníky, realizovat pravidelno u
  analýzu a hodnocení činnosti pedagogů, formulovat priority v oblasti rozvoje
  pedagogických dovedností.
– Metodické orgány (komise a sdružení) aktivně zapojit do procesu evaluace. Poskytovat
  pedagogům zpětnou vazbu a metodickou podporu tak, aby dokázali efektivně pracovat
  na svém rozvoji s cílem trvale zvyšovat kvalitu výuky.
– Další vzdělávání pedagogických pracovníků zaměřit na vzdělávací strategie směřujíc í
  k aktivizaci žáků, účinné podpoře klíčových kompetencí a rozvoji kritického myšle ní




                                            7/9
      žáků. Vytvořit vhodné podmínky a motivovat pedagogy k vzájemnému předávání
      pedagogických zkušeností a inspirativní praxe.
– V rámci jednání pedagogické rady a metodických orgánů věnovat včasnou pozornost
  výsledkům vzdělávání žáků v případě jejich zhoršení, navrhovat účinná opatření
  a pravidelně vyhodnocovat jejich účinnost. Systém interního nebo externího testování
  žáků využívat k podrobné analýze dosahovaných výsledků a reagovat na ně adekvátními
  opatřeními s cílem předcházet neúspěšnosti žáků u maturitní zkoušky.


                                     Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


              Seznam dokladů, o které se inspekční zjištění opírají
 1.      Výpis z rejstříku škol a školských zařízení IZO: 102 007 942 Střední škola z
         13. 9. 2023
 2.      Jmenovací dekret Č.j.: JMK 94922/2007 na pracovní místo ředitele školy s účinnos tí
         od 1. 7. 2017
 3.      Školní řád účinný od 1. 9. 2023
 4.      Školní vzdělávací program Ekonomické lyceum, platný od 1. 9. 2022, Školní
         vzdělávací program Obchodní akademie, platný od 1. 9. 2022, Školní vzdělávac í
         program Praktická sestra, platný od 1. 9. 2019, včetně dodatků
 5.      Školní elektronický informační systém vedený ve školním roce 2023/2024
 6.      Koncepce rozvoje 2022 – 2025
 7.      Plán dalšího vzdělávání pracovníků školy ve školním roce 2022/2023
 8.      Vyhodnocení plánu dalšího vzdělávání pracovníků za školní rok 2022/2023
 9.      Plány osobního rozvoje učitelů vedené ve školním roce 2022/2023 a 2023/2024
10.      Plán kontrolní činnosti ve školním roce 2022/2023 a 2023/2024
11.      Vyhodnocení plánu kontrolní činnosti za školní rok 2022/2023
12.      Záznamy o provedených kontrolách a záznamy z hospitační činnosti ve školním roce
         2022/2023
13.      Žákovská portfolia – vzorek, metodika vedení žákovských portfolií, reflexe
         k žákovskému portfoliu za školní rok 2022/2023
14.      Záznamy z jednání pedagogické rady vedené ve školním roce 2022/2023 a 2023/2024
15.      Záznamy z jednání předmětových komisí a metodických sdružení ve školním roce
         2022/2023 a 2023/2024
16.      Deníky odborné praxe žáků ve školním roce 2023/2024
17.      Smlouvy o zajištění odborné praxe žáků na pracovištích smluvních partnerů ve
         školním roce 2023/2024


                                             8/9
18.   Plán předmětu OSN třídy Z3 a Z4 na školní rok 2023/2024
19.   Seznam žáků se SVP ve školním roce 2023/2024
20.   Dokumentace školního poradenského pracoviště vedená ve školním roce 2023/2024
21.   Krizový plán ze dne 27. 9. 2022
22.   Školní preventivní program za školní rok 2023/2023 ze dne 27. 9. 2023
23.   Zápisy z jednání výchovné komise (vzorek)
24.   Metodický materiál prevence školní neúspěšnosti ze dne 1. 9. 2023
25.   Výroční zpráva o činnosti školy za rok 2020/2021 a 2021/2022
26.   Klasifikační zprávy tříd 2022/2023, výpisy přehledu klasifikace všech oborů a tříd
      ve školním roce 2020/2021, 2021/2022 a 2022/2023 - podklady školy k výsledkům
      vzdělávání žáků
27.   Zápisy ze zasedání Studentské rady 2022/2023
28.   Smlouva o zajištění školního stravování se Základní školou, Blansko, Nad Čertovkou
      17, příspěvkovou organizací ze dne 4. 1. 2010 a dodatek k úpravě cen z 16. 2. 2023
      platný pro aktuální školní rok
29.   Dokumentace školy k hodnocení ekonomických podmínek, zajištění bezpečnosti
      a ochrany zdraví žáků
30.   Zápis z jednání o zjištěných skutečnostech v průběhu inspekční činnosti ve škole
      ze dne 22. 9. 2023
31.   Inspekční zpráva č. j. ČŠIB-653/16-B ze dne 27. 5. 2016


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Alena Svobodová, školní inspektorka, vedoucí inspekčního týmu
 Ing. Lenka Skotáková, školní inspektorka
 Mgr. Kateřina Veselá, školní inspektorka
 Mgr. Zdeňka Kubíková, Ph.D., školní inspektorka
 Ing. Hana Šarounová, kontrolní pracovnice
9. října 2023




                                          9/9
