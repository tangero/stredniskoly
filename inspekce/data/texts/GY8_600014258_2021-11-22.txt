                                    Česká školní inspekce
                                  Jihomoravský inspektorát
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIB-1540/21-B


Název                               Gymnázium a Jazyková škola s právem státní jazykové
                                    zkoušky Břeclav, příspěvková organizace
Sídlo                               Sady 28. října 674/1, 690 21 Břeclav
E-mail                              kr@gbv.cz
IČ                                  60680351
Identifikátor                       600014258
Právní forma                        příspěvková organizace
Zastupující                         Mgr. Eva Krutáková
Zřizovatel                          Jihomoravský kraj
Místo inspekční činnosti            Sady 28. října 674/1, Břeclav
Termín inspekční činnosti           22. 11. 2021 − 24. 11. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.




2021/2022
                                   Charakteristika
Gymnázium a Jazyková škola s právem státní jazykové zkoušky Břeclav, příspěvková
organizace (dále škola) vykonává činnost střední školy a jazykové školy s právem státní
jazykové zkoušky. Inspekční činnost byla realizována ve střední škole, která poskytuje
všeobecné gymnaziální vzdělání zakončené maturitní zkouškou v osmiletém a čtyřletém
studijním oboru. V době inspekční činnosti se ve škole vzdělávalo v 16 třídách 488 žáků,
z nichž 20 mělo speciálně vzdělávací potřeby (dále SVP). Pro dva žáky byl vypracován
individuální vzdělávací plán, čtyři žáky škola evidovala jako mimořádně nadané. Aktuálně
přijímá žáky do jedné třídy osmiletého a dvou tříd čtyřletého studia. O vzdělávání ve škole
je dlouhodobě velký zájem uchazečů, který převyšuje možnosti pro přijetí. Počet žáků
je v posledních letech stabilní. Vzhledem k tomu, že škola nemá vlastní školní jídelnu,
zajišťuje stravování žáků v jiném školském subjektu.


                         Hodnocení podmínek vzdělávání
Koncepce rozvoje školy, kterou ředitelka školy (dále ředitelka) zpracovala, vychází
z vyhodnocení předchozích strategických záměrů a je zaměřena na podmínky, průběh
a výsledky vzdělávání, na podporu žáků, na řízení školy, spolupráci s rodiči a jinými
subjekty. Celkově je reálně nastavena na podmínky školy, velkou váhu v ní má především
výchovně-vzdělávací proces. Většiny cílů, které si ředitelka stanovila v předchozí
koncepci, se podařilo dosáhnout.
Základním nástrojem pro realizaci vzdělávání jsou zpracované školní vzdělávací programy
(dále ŠVP) pro nižší a vyšší gymnázium. Do učebních plánů jsou vhodně zařazeny
předměty svět v souvislostech a svět kolem nás, které propojují učivo z několika
vzdělávacích oblastí a které účelně rozvíjejí především komunikativní a občanské
kompetence žáků. Ve ŠVP pro vyšší stupeň gymnázia je dále kladen důraz na široký výběr
volitelných seminářů, který umožňuje včasnou profilaci žáků a jejich kvalitní přípravu
pro studium na vysoké škole. Škola však nemá jasně stanovená kritéria pro otevírání těchto
volitelných předmětů, což v konečném důsledku může způsobovat nejistotu žáků při jejich
výběru.
Organizaci školy ředitelka nastavila organizačním řádem, který stanovuje kompetence
a odpovědnost jednotlivých zaměstnanců. Podle nastavených pravidel se však ve škole
ne vždy postupovalo, především v oblasti vedení školního poradenského pracoviště
(dále ŠPP). Vedení školy průběžně monitoruje pedagogický proces, hospitační činnost má
ve své kompetenci ředitelka. Z doložených záznamů vyplývá, že vyučujícím byla
poskytována zpětná vazba ve formě hodnocení hospitovaných hodin a doporučeních
pro další práci. Se závěry z hospitační činnosti vedení školy dále pracuje např. při
plánování dalšího vzdělávání pedagogických pracovníků (dále DVPP). Toho se pravidelně
účastní větší část učitelů, především na základě vlastního zájmu, případně na základě
výběru vzdělávacích aktivit vedením školy. Mezi jednotlivými vyučujícími je patrný
výrazný rozdíl v množství absolvovaných aktivit DVPP. V posledních letech, díky účasti
školy v mezinárodních projektech, absolvovali někteří učitelé zahraniční vzdělávací
aktivity, což mělo pozitivní vliv na jejich další pedagogický i osobnostní rozvoj. Dalšímu
zvyšováni kvality vzdělávání ve škole by prospělo zapojení všech vyučujících do aktivit
DVPP, četnější zařazení vzdělávacích aktivit zaměřených na diferenciaci vzdělávacího
obsahu a na strukturu a organizaci vyučovací jednotky do plánu DVPP. V minulém
školním roce byly vzdělávací aktivity zaměřeny především na metody a formy výuky
během distančního vzdělávání a na oborové didaktiky. Efektivitu řízení školy zvyšuje



2021/2022                                   2
předávání informací mezi jednotlivými zaměstnanci pomocí sdíleného disku. Nedostatky
vykazuje kontrolní činnost ve vztahu k provozním zaměstnancům a k zajištění bezpečnosti
a ochrany zdraví žáků.
Poradenské služby jsou ve škole zajišťovány školní psycholožkou, dvěma výchovnými
poradci a metodičkou prevence. Vedením ŠPP je pověřena školní psycholožka, jejíž
funkce a odbornost je pro školu velmi přínosná. Především v období po distanční výuce
využívá jejích poradensko-terapeutických služeb velké množství žáků. Pozitivní vliv
na klima v třídních kolektivech má pořádání adaptačních kurzů a preventivní programy
zaměřené na porozumění a respekt k ostatním. Náležitá pozornost je věnována prevenci
rizikového chování, některé z aktivit jsou zařazovány přímo do hodin, případně si škola
zve odborníky z praxe. Ve škole dále působí dvě asistentky pedagoga, jejichž profesnímu
růstu a kvalitě vzdělávání by prospělo jasné metodické vedení ze strany ŠPP se zaměřením
na jejich efektivní využití a aktivní účast ve výuce.
Vzdělávání probíhá v historické budově z počátku 20. století a v její pozdější přístavbě.
Ředitelce se ve spolupráci se zřizovatelem daří průběžně modernizovat jednotlivé prostory
školy. V posledních letech se jednalo např. o sociální zařízení, aulu, sborovnu, půdní
prostory pro odpočinek žáků nebo fasádu budovy. Rekonstrukcí prošla rovněž místnost
kuchyňky, kde mají žáci a zaměstnanci možnost ohřívání pokrmů, což v rámci prostor
a podmínek školy, podporuje zdravé stravovací návyky žáků. Některé další prostory
v budově školy jsou vlivem nedostatečné údržby zanedbané, což snižuje celkovou
podnětnost prostředí pro vzdělávání a odpočinek žáků. Zejména se jedná o suterén,
ve kterém se nacházejí šatny žáků a průchod do prostor tělocvičny. Celkově jsou v tomto
ohledu jednotlivé prostory školy navzájem v silném kontrastu. V době inspekční činnosti
byla shledána některá místa v budově jako riziková ve vztahu k bezpečnosti a ochraně
zdraví žáků.
Vedení školy aktivně vyhledává a získává další zdroje financování např. v rámci projektů
Erasmus+. Z něj v loňském roce škola získala pravidelný finanční příspěvek na zahraniční
aktivity pro žáky a učitele až do roku 2027. Dalším významným zdrojem jsou projekty
zjednodušeného vykazování (šablony), ze kterých škola financovala některé aktivity DVPP
nebo práci školní psycholožky. Díky spolupráci ředitelky s dalšími školami se po skončení
projektu podařilo zajistit její další financování ze zdrojů zřizovatele na dobu určitou.
Veškeré takto získané prostředky pozitivně ovlivňují podmínky pro vzdělávání žáků školy.


                         Hodnocení průběhu vzdělávání
Společným znakem hospitovaných vyučovacích hodin byla podnětná a příjemná pracovní
atmosféra, která napomáhá k bezproblémovému návratu žáků do běžné prezenční výuky.
Vyučující ve výuce žáky vhodně motivovali, méně pozornosti věnovali organizaci
vyučovací hodiny, především v jejím závěru, kde chyběl dostatečný prostor pro ověření
pochopení a shrnutí učiva žáky. Ve většině případů se jim dařilo dosáhnout vzdělávacího
cíle dané hodiny, s ním ale většinou své žáky neseznamovali. Efektivita vzdělávacího
procesu byla účinnější zejména v hodinách, kde vyučující zařadili metody a formy
činnostního učení, nabízeli aktivity podporující tvořivost a iniciativu žáků nebo cíleně
zařazovali mezipředmětové vztahy a různé reálné situace. Vyučování pedagogové
podpořili učebnicemi, pracovními listy a názornými pomůckami. Využívali účelně
dostupnou digitální techniku, žáci tuto možnost měli jen v některých případech. Méně se
vyučujícím dařilo diferencovat učivo vzhledem k individuálním potřebám a schopnostem
žáků, diferenciace ve vztahu k žákům nadaným byla zaznamenána jen minimálně.
Ve výuce často chyběla nabídka náročnějších úkolů pro tyto žáky, jejichž potenciál tak


2021/2022                                  3
nebyl plně využíván. Ve sledovaných hodinách, kde byly přítomny asistentky pedagoga,
nebyla zapotřebí jejich výraznější podpora žákům se SVP, jejich role v hodinách tak byla
převážně pasivní. Vyučujícím se nedařilo je do hodin zapojit aktivnějším způsobem, i když
to bylo vhodné a společným úsilím tak mohly přispět k větší efektivitě vyučovacího
procesu. V průběhu vzdělávání byli žáci soustředěni, v rámci možností komunikovali
a byli aktivní, prokazovali dobré znalosti, což koresponduje s jejich dosahovanými
výsledky.
Motivace a zájem žáků v hodinách společenskovědních předmětů byly dány především
vhodným výběrem aktuálních témat, volbou metod a forem práce včetně partnerského
přístupu pedagogů. Žáci měli možnost získávat a využívat informace z různých zdrojů,
prezentovali svá zjištění, diskutovali probíraná témata a uváděli i vhodné příklady z praxe.
Byl patrný rozvoj zejména komunikativních, sociálních a občanských kompetencí. Výuka
přírodovědných předmětů byla ve většině hospitovaných hodin zaměřená nejen
na získávání poznatků, ale také na hledání zákonitostí přírodních procesů. Žáci byli vedeni
k logickému uvažování při vyvozování závěrů. Ve většině hodin byl obsah učiva kvalitně
propojován se znalostmi a dovednostmi žáků z běžného života s dostatečným prostorem
pro pochopení jednotlivých souvislostí. Při výuce českého jazyka žáci především
procvičovali gramatická pravidla, byli vedeni k prezentaci své práce před spolužáky a byla
jim poskytována kvalitní zpětná vazba vyučujícími. V hodinách cizích jazyků vyučující
cíleně rozvíjeli komunikační dovednosti žáků kooperativními metodami práce. Žáci byli
vedeni k aktivnímu přístupu ke konverzaci v cizím jazyce. V hodinách matematiky
vyučující většinou střídali frontální způsob výuky se samostatnou práci. Jako efektivní
se pak jevila výuka, kdy měli žáci možnost experimentem ověřit předkládána fakta, která
vyučující vhodně uváděl do souvislosti s praktickými příklady ze života. V hodinách
tělesné výchovy byli žáci vedeni k radosti z pohybu prostřednictvím výuky sportovních
her. Důraz byl kladen na zvládnutí základních pohybových dovedností, týmovou práci,
dodržování pravidel a hru v duchu fair-play.


                         Hodnocení výsledků vzdělávání
Nastavený systém zjišťování a hodnocení výsledků vzdělávání žáků využívá převážně
běžné evaluační nástroje, jako je písemné, ústní, případně praktické ověřování žákovských
znalostí a dovedností. Škola informace o prospěchu žáků průběžně předává zákonným
zástupcům pomocí elektronického informačního systému, na třídních schůzkách
nebo při osobních setkáních ve škole. Pravidelně sleduje úspěšnost žáků v průběhu
i při ukončování vzdělávání.  Individuálními i průběžnými výsledky vzdělávání a chování
žáků se zabývá na jednáních pedagogické rady i na jednáních předmětových komisí.
Ne vždy však dostatečně analyzuje průběžné pokroky jednotlivých žáků vzhledem k jejich
individuálním možnostem a vzdělávacím potřebám. Slabou stránkou při hodnocení
individuálních průběžných výsledků je nejednotný systém získávání informací
o výsledcích vzdělávání žáků, který si volí jednotliví pedagogové podle svých potřeb,
popř. podle zájmu žáků (bodový systém, klasifikační stupně). S jednotlivými systémy
hodnocení jsou žáci seznámeni na počátku školního roku. Z tohoto postupu vyučujících
je patrná malá míra efektivity týmové spolupráce v rámci předmětových komisí
i pedagogické rady. Za poslední tři roky vykazovaly průběžné výsledky vzdělávání žáků
zvyšující se počet prospívajících s vyznamenáním. Celkové výsledky maturitní zkoušky
v posledních třech letech měly velmi dobrou úroveň. V porovnání s průměrnou úrovní
výsledků žáků ostatních škol ve stejné skupině oborů vzdělání za celou ČR dosahuje škola
nadprůměrných výsledků.



2021/2022                                    4
Škola žákům vytváří kvalitní podmínky pro zapojení do soutěží a olympiád. Žáci
v některých z nich dosahují vynikajících umístění na krajské i celostátní úrovni,
např. astronomická olympiáda, soutěže podporující rozvoj finanční gramotnosti
či sportovní soutěže. Dosahované výsledky žáků škola pravidelně vyhodnocuje a oceňuje,
často pochvalou udělenou za klasifikační období. Množství pochval výrazně převyšuje
udělená kázeňská opatření.
Ve škole dlouhodobě funguje studentský sněm, jehož cílem je budování přátelského
kolektivu a příjemného prostředí ve škole. V poslední době přispěl velkou měrou na zřízení
odpočinkových prostor školního klubu a rovněž pořádal kulturní, společenské a soutěžní
akce pro ostatní žáky. Tyto aktivity mají vliv na pozitivní školní klima, podporují
psychohygienu žáků a posilují jejich občanské kompetence.
Škola navazuje partnerství s dalšími školami a institucemi doma i v zahraničí a využívá
výsledky spolupráce ke zkvalitňování vlastní činnosti. V minulých školních letech
např. pořádala akce Setkání s vědou a Setkání s uměním, které byly určeny pro žáky
základních škol v regionu a žáky některých středních škol, dále akci Přírodovědná cvičení
pro mateřské školy, kde se děti seznamují s jednoduchými pokusy z biologie, chemie
a fyziky. Zapojením školy do značného množství projektů mají také žáci možnost, zejména
při zahraničních výměnných pobytech, si cíleně upevňovat a rozvíjet své komunikační
dovednosti v cizím jazyce. Každoročně škola umožňuje zájemcům z řad žáků možnost
vyzkoušet si cvičné zkoušky Cambridge úrovně B2 (FCE) a C1 (CAE), což jim zvyšuje
šance při získávání příslušných certifikátů.


                                        Závěry
Vývoj školy
-   Od poslední inspekční činnosti došlo ke změnám ve vedení školy.
-   Škola nově využívá školní informační systém pro komunikaci se zákonnými zástupci,
    k vedení školní matriky či k zápisu průběžné klasifikace.
-   Průběžně dochází k rekonstrukci a modernizaci jednotlivých prostor školy.
Silné stránky
-   Škola se aktivně zapojuje do mezinárodních projektů, spolupracuje s různými
    organizacemi, což má pozitivní dopad především na další vzdělávání pedagogických
    pracovníků a vzdělávací výsledky žáků.
-   Žáci jsou školou motivováni a aktivně se zapojují do soutěží a vzdělávacích projektů,
    kde dosahují dobrých výsledků. To má pozitivní dopad na rozvoj jejich klíčových
    kompetencí uplatnitelných v dalším vzdělávání a v profesním životě.
Slabé stránky a/nebo příležitosti ke zlepšení
-   Kontrolní systém vedení školy neidentifikoval bezpečnostní rizika v budově školy.
-   Absence jednotného systému hodnocení vzdělávacích výsledků žáků v jednotlivých
    předmětech, případně vzdělávacích oblastech.
-   Vedení školy nevěnuje dostatečnou pozornost drobným esteticko-technickým vadám
    na budově a vybavení školy. Některé školní prostory určené pro výuku či volný pohyb
    žáků jsou neudržované a zanedbané, ty jsou pak nepodnětné jak pro výuku, tak
    pro trávení volného času o přestávkách.



2021/2022                                   5
-        Ne ve všech případech se pedagogům daří diferencovat výuku podle individuálních
         potřeb žáků.
Doporučení pro zlepšení činnosti školy / školského zařízení
-        Cíleně vyhledávat a vyhodnocovat potenciální rizika z důvodu ochrany bezpečnosti
         a zdraví žáků a přijímat k nim adekvátní opatření.
-        Věnovat pozornost údržbě čistého a vytváření esteticky podnětného prostředí ve všech
         prostorech školy.
-        Nastavit účinný systém kontrolní činnosti.
-        Podpořit efektivitu vzdělávání větším zapojením asistentek pedagoga do vyučovacího
         procesu, stanovit odpovědnost za jejich metodické vedení.
-        Nastavit jednotný systém hodnocení vzdělávacích výsledků žáků ve škole.
-        Nastavit jasná pravidla pro realizaci volitelných předmětů.
-        Více diferencovat vzdělávací nabídku v průběhu výuky podle individuálních potřeb
         žáků jak ve vztahu k žákům nadaným, tak ve vztahu k žákům se speciálními
         vzdělávacími potřebami.
-        Zaměřit se více na závěry vyučovacích hodin, pracovat v nich s cíli a efektivně
         shrnovat probrané učivo za účelem zvýšení jeho retence všemi žáky.


                                         Stanovení lhůty
Česká školní inspekce v souladu s § 175 odst. 1 školského zákona ukládá ředitelce
školy ve lhůtě do 30 dnů odstranit nedostatky zjištěné při inspekční činnosti
a ve stejné lhůtě písemně informovat Českou školní inspekci, jak byly nedostatky
odstraněny a jaká byla přijata opatření.
Zprávu zašlete na adresu Česká školní inspekce, Jihomoravský inspektorát, Křížová
22, 603 00 Brno, případně prostřednictvím datové schránky (g7zais9), nebo na e-
podatelnu csi.b@csicr.cz s připojením elektronického podpisu.


                 Seznam dokladů, o které se inspekční zjištění opírají
    1.      Školní vzdělávací program pro osmileté všeobecné studium – nižší stupeň
            z 1. 9. 2017
    2.      Školní vzdělávací program pro osmileté a čtyřleté všeobecné studium – vyšší
            stupeň: „Rozkvétáme a dozráváme v sadech“ z 1. 9. 2020
    3.      Školní řád ze 4. 10. 2021
    4.      Výroční zpráva školy za školní rok 2020/2021
    5.      Hodnocení období 2015–2020 a koncepce dalšího rozvoje z 2. 10. 2020
    6.      Organizační řád, včetně přílohy, z 1. 9. 2021, č. j.: GBV-582/2019
    7.      Zřizovací listina příspěvkové organizace Jihomoravského kraje č. j.: 20/168 ze dne
            30. 4. 2015 s účinností od 1. 7. 2015
    8.      Jmenovací dekret na pracovní místo ředitelky č.j.: JMK 67503/2015 ze dne
            18. 6. 2015 s účinností od 1. 9. 2015




2021/2022                                          6
 9.    Výpis z rejstříku škol a školských zařízení IZO: 000 559 075 Střední škola ze dne
       9. 11. 2021
10.    Smlouva o školním stravování se Střední odbornou školou průmyslovou Edvarda
       Beneše a Středním odborným učilištěm, Břeclav, nábř. Komenského 1 ze dne
       1. 9. 2008 uzavřená na dobu neurčitou
11.    Smlouva o užívání sportovního areálu ZŠ Břeclav, Slovácká 40 č. 2/2011 ze dne
       1. 9. 2011 a Provozní řád venkovního areálu
12.    Výkaz M 8 Výkaz o střední škole podle stavu k 30. 9. 2021
13.    Školní matrika v elektronickém systému EduPage – stav k 30. 9. 2021
14.    Personální dokumentace pedagogických pracovníků, doklady o dosaženém
       vzdělání – vzorek
15.    Dokumentace školy k hodnocení ekonomických podmínek a zajišťování BOZ žáků
16.    Dokumentace školního poradenského pracoviště: přehled žáků se speciálními
       vzdělávacími potřebami k 22. 11. 2021, aktuální doporučení školských
       poradenských zařízení, individuální vzdělávací plány, plány práce výchovných
       poradců, školní metodičky prevence a školní psycholožky, Minimální preventivní
       program školy - vše pro školní rok 2021/2022
17.    Zápisy z jednání pedagogických rady a z jednání předmětových komisí za školní
       roky 2020/2021, 2021/2022
18.    Klasifikační podmínky jednotlivých vyučujících – vzorek
19.    Dokumentace k příjímacímu řízení pro školní rok 2021/2022 (vzorek)
20.    Záznamy hospitační činnosti vedení školy za školní rok 2017/2018 a 2020/2021
21.    Inspekční zpráva z 19. 1. 2013, čj. ČŠIB-1459/12-B


                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Jihomoravský
inspektorát, Křížová 22, 603 00 Brno, případně prostřednictvím datové schránky
(g7zais9), nebo na e-podatelnu csi.b@csicr.cz s připojením elektronického podpisu,
a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.




2021/2022                                  7
Složení inspekčního týmu a datum vyhotovení inspekční zprávy


Mgr. Jakub Mojžíš, školní inspektor,      Mgr. Jakub Mojžíš v.r.
vedoucí inspekčního týmu
Ing. Ilona Ptáčková,                      Ing. Ilona Ptáčková v.r.
školní inspektorka
Mgr. Šárka Machačová,                     Mgr. Šárka Machačová v.r.
školní inspektorka
PhDr. Jiří Wasserburger,                  PhDr. Jiří Wasserburger v.r.
školní inspektor
Ing. Hana Šarounová,                      Ing. Hana Šarounová v.r.
kontrolní pracovnice

V Brně 6. 1. 2022


Datum a podpis ředitelky školy potvrzující projednání a převzetí inspekční zprávy


Mgr. Eva Krutáková,                       Mgr. Eva Krutáková v.r.
ředitelka školy

V Břeclavi 7. 1. 2022




2021/2022                                8
