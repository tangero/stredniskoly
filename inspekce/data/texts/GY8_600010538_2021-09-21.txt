                                    Česká školní inspekce
                                   Karlovarský inspektorát
__________________________________________________________________________________________________________ __




                         IN S P E K Č N Í ZP R ÁVA
                                          Čj. ČŠIK-476/21-K


Název                                Doctrina - Podještědské gymnázium, s.r.o.
Sídlo                                Sokolovská 328/17, Liberec XIII-Nové Pavlovice,
                                     460 01 Liberec
E-mail                               gymnazium@doctrina.cz
IČ                                   46708812
Identifikátor                        600010538
Právní forma                         Společnost s r.o.
Zastupující                          Mgr. Jiří Jansa
Zřizovatel                           Doctrina – základní škola a mateřská škola, s.r.o., Na
                                     Perštýně 404/44 Liberec IV-Perštýn, 460 01 Liberec, IČ
                                     286 95 020
Místo inspekční činnosti             Sokolovská 328/17, Liberec XIII-Nové Pavlovice,
                                     460 01 Liberec
Termín inspekční činnosti            21. − 23. 9. 2021


Inspekční činnost byla zahájena předložením pověření k inspekční činnosti.


                                  Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. b) školského zákona, zjišťování a hodnocení podmínek, průběhu a
výsledků vzdělávání podle příslušného školního vzdělávacího programu.
Zjišťování a hodnocení naplnění školního vzdělávacího programu a jeho souladu s právními
předpisy a rámcovými vzdělávacími programy podle § 174 odst. 2 písm. c) školského
zákona.
Inspekční činnost vykonávaná podle § 174 odst. 6 školského zákona.


2021/2022
                                    Charakteristika
Doctrina - Podještědské gymnázium, s.r.o. (dále škola) vykonává činnost střední školy.
Poskytuje střední vzdělávání s maturitní zkouškou v oborech vzdělání 79-41-K/81
Gymnázium (dále „osmileté gymnázium“) a 79-41-K/41 Gymnázium (dále „čtyřleté
gymnázium“).
K datu inspekční činnosti eviduje škola ve 12 třídách celkem 275 žáků, z toho je 189 žáků
osmiletého gymnázia a 92 žáků čtyřletého gymnázia. Celkem 94 žáků, tj. 34 % z celkového
počtu plní ve střední škole povinnou školní docházku. Škola eviduje k datu inspekční
činnosti osm žáků se speciálními vzdělávacími potřebami, z toho je šest žáků nižšího stupně
osmiletého gymnázia.
Stravování žáků a zaměstnanců školy je smluvně zajištěno v blízkém školském zaříze ní
(školní jídelna základní školy), jehož zřizovatelem je Město Liberec. V přízemí budovy je
žákům k dispozici školní kavárna.
Informace o škole jsou dostupné na webových stránkách školy www. gdoctrina.cz.


                         Hodnocení podmínek vzdělávání
Škola si v koncepci svého rozvoje s mottem „Hledáme talent, ne chyby“ vytvořenou na
základě analýzy vlastních potřeb a v souladu s požadavky zřizovatele, stanovila priority
především v oblasti zlepšení kvality vzdělávacího procesu. Tento záměr škola podpořila tím,
že do vzdělávací nabídky zařadila kromě osmiletého gymnázia také obor čtyřleté
gymnázium. V aktuálním školním roce jsou v něm poprvé vzděláváni žáci ve všech čtyřech
ročnících. Škola tak umožňuje uskutečňovat širokou nabídkou aktivit, které směřují k
podpoře rozvoje nadání, zájmu o různé vzdělávací oblasti a k rozvoji klíčových kompetencí
všech žáků. Vytyčené cíle jsou realistické, škole se je daří naplňovat.
Ředitel školy (dále „ředitel“), který je ve funkci od ledna 2020, navázal v řízení
pedagogických procesů na předchozí vedení školy. Na řízení se podílí také zástupkyně
ředitele, na kterou ředitel delegoval spíše provozní a administrativní pravomoci a
odpovědnosti (práce s matrikou školy, tvorba rozvrhů, suplování apod.). Součástí procesu
řízení je hospitační činnost, která probíhala jak v prezenční, tak v distanční výuce. Závěry
z hospitační činnosti vedení školy vyhodnocuje, systematická analýza přijímaných opatření
v oblasti efektivity používaných vzdělávacích strategií nebo práce s cíli zatím chybí. Vedení
školy podporuje také vzájemné hospitace (náslechy) pedagogů. Hospitační cíle týkající
se oblasti metodického rozvoje pedagogů jsou vedením školy postupně nastavovány.
Na organizaci činnosti školy se podílí kromě vedení školy také pedagogičtí pracovníci
pověření výkonem specializovaných činností (koordinátor školního vzdělávacího programu,
koordinátor informačních a komunikačních technologií) a pracovníci školního poradenského
pracoviště (výchovná poradkyně, metodička prevence a školní psycholožka). Škole se zatím
nedaří u těchto pracovníků s výjimkou školní psycholožky zajistit potřebné kvalifik ač ní
předpoklady pro výkon těchto činností. Tito pedagogové také nemají jasně definova né
kompetence a odpovědnosti pro svou činnost. Na zajišťování poradenských služeb se velkou
měrou podílí školní psycholožka, která realizuje i aktivity spadající do funkce výchovné ho
poradce nebo školního metodika prevence jako např. preventivní aktivity v třídníc h
kolektivech, poradenství v rámci profesní orientace. O svých aktivitách nevede
dokumentaci, která by byla dále využitelná při poskytování podpory jednotlivým žákům
nebo při práci třídních učitelů s kolektivem a při vyhodnocování těchto aktivit. Vedení školy
také dosud nepodpořilo zajišťování poradenských služeb zpracováním jejich programu.


2021/2022                                    2
Předmětové komise ani jiné metodické orgány ve škole nejsou zřízeny, neformálně v roli
metodických garantů působí zkušenější učitelé. Koordinací jejich činností se zabývá ředitel
školy, nestanovil jim však žádné odpovědnosti a pravomoci.
Ke zlepšování své činnosti škola využívá informace a podněty z různých zdrojů (např. třídní
schůzky, pedagogické rady, žákovský parlament, pravidelná jednání s výborem rodičů,
dotazníková šetření, jednání s aktéry ve vzdělávání apod.). Pro podávání, šetření a
vyřizování stížností a podnětů však škola nemá jednotně nastavené postupy, což může být
rizikem pro transparentní přenos informací mezi všemi aktéry vzdělávání.
Pravidla pro organizování vlastní činnosti jsou obsažena ve školním řádu, školním
vzdělávacím programu, které jsou veřejnými dokumenty, ale i ve vnitřních směrnicích, které
nejsou zveřejněny, tj. nejsou aktérům vzdělávání k dispozici a nejsou tak zcela transparentní.
Škola také ne vždy postupuje podle vlastních nastavených pravidel (např. hodnocení žáků u
opravných zkoušek, postup školy při převodu hodnocení na pololetní klasifikaci nebo
z předmětů, které jsou hodnoceny pouze slovně, žák dle údajů ve školní matrice v pololetí
nemá žádné hodnocení). Také pravidla pro převod hodnocení nejsou zcela v souladu
s právními předpisy (např. způsob hodnocení nepovinných předmětů). Zjištěné nedostatky v
obsahu školního řádu ohledně souladu s právními předpisy (např. v oblasti postupu žáků do
vyššího ročníku, opakování ročníku žáků plnících povinnou školní docházku, v oblasti
konání a hodnocení výsledků opravných zkoušek, práva na informace v souladu se školským
zákonem) tak s sebou nesou rizika v oblasti naplňování práv žáků a jejich zákonných
zástupců.
Vzdělávání se uskutečňuje podle vzdělávacího programu, který škola upravuje na základě
vlastních potřeb. Učební plány pro osmileté i čtyřleté gymnázium zahrnují kromě povinnýc h
předmětů i širokou škálu volitelných předmětů, na které škola využila většinu disponibilní
časové dotace. Součástí učebního plánu jsou nepovinné předměty, kurzy, dílny atd., které
komplexně přispívají k naplňování profilu absolventa. Učitelé pracují s tematickými plány,
do kterých je časově rozvržené učivo bez návaznosti na vzdělávací strategie stanovené ve
školním vzdělávacím programu. Učitelé tak aktivně nepracují se všemi složkami cílů
vzdělávání. Bylo zjištěno, že minimální hodinová dotace ve vzdělávací oblasti matematika
a její aplikace není v souladu s rámcovým vzdělávacím programem pro gymnaziá lní
vzdělávání. Ředitel školy v průběhu inspekční činnosti přijal opatření a navýšil hodinovou
dotaci v této oblasti tak, aby byla splněna minimální hodinová dotace pro všechny žáky
školy, nikoliv jen pro ty, kteří si matematiku ve vyšších ročnících volí.
Vzhledem k postupnému zvyšování počtu žáků školy způsobenému zejména postupným
náběhem vzdělávání žáků ve čtyřletém oboru došlo i k výraznému navýšení počtu
pedagogických pracovníků. Členy pedagogického sboru jsou také začínající učitelé, kterým
škola poskytuje účinnou metodickou podporu formou mentoringu. Vedení školy
systematicky provádí hodnocení práce pedagogů a poskytuje jim zpětnou vazbu k jejich
práci podle nastavených pravidel k hodnocení jejich práce popř. k sebehodnocení.
Škola vytváří podmínky pro další vzdělávání pedagogických pracovníků, pedagogičtí
pracovníci si vytvářejí tzv. plán osobního rozvoje pro podporu profesionálního růstu, ve
kterém na základě vlastní reflexe identifikují své vzdělávací potřeby. Na vyhodnoco vá ní
plánu osobního rozvoje se podílí učitelé společně s vedením školy s cílem zkvalitňo vat
vzdělávací proces.
Ve škole aktivně pracuje žákovský parlament, jehož členy jsou zástupci všech tříd. Jeho
prostřednictvím se žáci mohou vyjadřovat k dění ve škole a vznášet podněty ke zlepšení
školního prostředí či podmínek pro vzdělávání žáků. Vedení školy věnuje návrhům
parlamentu patřičnou pozornost, většina z nich je přijímána a realizována (např. třídění


2021/2022                                     3
odpadu ve škole, zachování online úložišť používaných v rámci distanční výuky i
v prezenční výuce). Parlament také organizuje pro žáky školy akce, které podporují rozvoj
sociálního cítění žáků či vytváření zdravých sociálních vazeb mezi žáky.
Škola při vzdělávání žáků spolupracuje s celou řadou partnerů (např. Technická univer zita
Liberec, Přírodovědecká fakulta UK Praha, Akademie věd ČR, Severočeské muzeum
Liberec, sdružení Mozayka při Jedličkově ústavu) s cílem zkvalitňovat vlastní činnost školy
a naplňování školního vzdělávacího programu. Žáci se také aktivně zapojují do národních i
mezinárodních programů, které přispívají k rozvoji jejich vědomostí, dovedností a postojů.
Důležitou součástí partnerství je spolupráce se zákonnými zástupci, kteří participují na
chodu školy.
Prostorové a materiální podmínky školy se vzhledem k narůstajícímu počtu žáků mírně
zhoršily. Škole se podařilo rozšířit prostory pomocí kontejnerové přístavby a vedení školy
spolu s vyučujícími hledá i jiné než stavební alternativy, které by umožnily zkvalitně ní
realizace cílů školního vzdělávacího programu (např. vybavení mobilní učebny ICT).
Škola dbá na vytváření bezpečného prostředí pro žáky při vzdělávání a souvisejíc íc h
činnostech, má nastavený funkční systém úrazové prevence. Škola realizuje pro žáky
třídnické hodiny, které slouží většinou k vyřizování organizačně-provozních záležitos tí.
Aktivity určené k posilování prosociálních vztahů ve třídách, které by také mohly být náplní
těchto hodin, realizuje v případě potřeby školní psycholožka. Závěry z těchto aktivit nejsou
systematicky analyzovány a do klimatu tříd se promítají jen ojediněle. V rámci inspekční
činnosti proběhlo dotazníkové šetření v některých třídách osmiletého gymnázia, kdy se žáci
vyjadřovali mimo jiné ke klimatu třídy. Z analýzy výsledků tohoto šetření vyplynuly indicie
o narušení některých složek třídního klimatu (vztahy mezi žáky).


                          Hodnocení průběhu vzdělávání
Vzdělávací cíle ve sledované výuce vycházely z očekávaných výstupů stanovených ve
školním vzdělávacím programu i ze znalostí a dovedností většiny žáků. Na začátku
vyučovací hodiny byli žáci většinou seznámeni s plánem jejího průběhu a s učivem. Cíle
hodin byly směřovány zejména na rozvoj znalostí a dovedností. Učitelé jen v omezené míře
záměrně stanovovali cíle v oblasti budování postojů žáků. Postojové cíle se daří lépe
uplatňovat při uskutečňování vzdělávání mimo běžný rozvrh, tj. při konání kurzů a dílen a
dalších aktivit pořádaných pro naplňování školního vzdělávacího programu, a které mají
příznivý dopad na klima ve škole.
Učitelé volili převážně frontální způsob výuky v kombinaci s řízeným rozhovorem popř.
samostatnou prací nebo prací ve dvojici. Učitelům se ve velké míře dařilo podněcovat žáky
k aktivním činnostem a to nejen ve vyučovacích hodinách, v nichž se vzdělávali žáci
v menších skupinách (cca polovina sledovaných vyučovacích hodin), ale i tam, kde
vzdělávání probíhalo v celých třídách. Velký podíl samostatné práce zvolený vyučujíc ími
pro práci žáků v některých hodinách matematiky umožňoval žákům rozvrhnout si práci a
pracovat vlastním tempem. Efektivně zařazená skupinová práce s prvky kooperativního
učení v prvních ročnících osmiletého gymnázia vhodně posilovala sociální vazby mezi žáky.
Také práce ve dvojicích na učebních úlohách přispívala k osvojování učiva a rozvoji
čtenářských strategií. V některých hodinách se dařilo formou mezipředmětových vztahů
účelně propojovat obsahy jednotlivých předmětů, žáci aplikovali příklady znalostí a
dovedností z předmětů v jejich reálné situaci.
Vyučující cizích jazyků volili vhodné strategie, které vedly k rozvoji jazykové gramotnosti,
komunikativních dovedností žáků, tj. produktivních i receptivních řečových dovedností, žáci


2021/2022                                    4
se aktivně zapojovali do nabízených aktivit. V několika hodinách (český jazyk a literatura,
kořeny evropské kultury, fyzika) byli žáci v rámci diskuse cíleně vedeni k obhajování názoru
a argumentaci. V hodinách nebo jejich částech, kde byly do hodin zařazeny aktivizač ní
metody (matematika, český jazyk, kořeny evropské kultury, fyzika) žáci hledáním řešení
problému nebo objevováním nových informací rozvíjeli kritické myšlení a schopnost učit
se. Některé ze sledovaných hodin byly jednotvárné (dějepis, zeměpis), učitelé předávali již
hotové poznatky a aktivita žáků byla vyžadována jen ojediněle. I v těchto hodinách však žáci
udrželi vysokou míru pozornosti a koncentrace.
Výuku řídili vyučující jasnými a srozumitelnými pokyny, průběžně ověřovali, zda žáci učivu
a zadaným činnostem rozumí a vyjadřovali důvěru v jejich schopnosti. Vzájemná
komunikace mezi učiteli a žáky i mezi žáky navzájem byla oboustranně respektující. Většina
žáků plnila stejné typy úkolů, diferenciace výuky v návaznosti na podporu žáků nadaných,
žáků se speciálními vzdělávacími potřebami nebo slabších žáků nebyla ve sledovanýc h
hodinách zaznamenána.
Didaktická technika byla využívána většinou jen jako zobrazovací prostředek pro prezentaci
učiva, ilustraci vzdělávacího obsahu nebo k systematickému shrnutí učiva. V jednom
případě, v hodině matematiky, využila vyučující didaktickou techniku efektivně pro fixaci
učiva prostřednictvím kvízu.
Zpětná vazba byla poskytována v převážné míře v interakci mezi učitelem a žáky při
společné kontrole práce žáků, přičemž převažovala dominance učitele jako jediného
hodnotitele správnosti odpovědí. Při práci s chybou byl učitel většinou jediným garantem
správnosti. Ojediněle bylo sledováno formativní hodnocení ve vztahu k naplňování cílů
vzdělávání, které byly vztaženy k pokroku žáků v učení (např. hodina chemie). Vzájemné
hodnocení nebylo využíváno. Hodiny formálně zhodnotili vyučující, ojediněle (např.
v hodině fyziky) byli do zhodnocení vzdělávacího pokroku zapojeni také někteří žáci.


                          Hodnocení výsledků vzdělávání
Školou nastavený systém k získávání průběžných informací o výsledcích vzdělávání žáků
umožňuje vyhodnocovat, zda a v jaké míře žáci dosahují požadovaných výstupů
stanovených školním vzdělávacím programem. Objektivitu příznivého celkového hodnocení
škola pravidelně ověřuje v závěrečných etapách obou stupňů vzdělávání (nižší a vyšší stupeň
osmiletého gymnázia) formou externího ověřování výsledků vzdělávání, které jí umožňují
formulovat podložená tvrzení o vzdělávacím potenciálu žáků.
Kritéria pro průběžné hodnocení formou prověřovacích testů, písemných prací a ústního
zkoušení si stanovují jednotliví pedagogové. Ve škole je v určených předmětech sdílen
systém ověřování výsledků formou rozsáhlejších trimestrálních testů, který škole umožňuje
srovnávání a sledování vývojových trendů výsledků vzdělávání. Souborné zkoušky (jedno i
víceoborové) poskytují zpětnou vazbu o schopnostech žáků účelně uplatnit získané znalosti
a dovednosti v souvislostech. V předchozím školním roce nebyly tyto druhy zkoušek
z důvodu specifického průběhu školního roku (převážně distanční vzdělávání) realizová ny.
Ve vyšších ročnících žáci samostatně za konzultační podpory učitelů zpracovávají
komplexní úkoly, spočívající v badatelské a výzkumné práci ve vybraných tématech. Tyto
projekty následně obhajují (v předchozím školním roce on-line formou). Škole se tímto daří
podporovat rozvoj gramotností při odborné činnosti.
Na konci každého trimestru, na které je období školního vyučování v každém školním roce
rozděleno, škola ve zprávách o studiu informuje žáky a jejich zákonné zástupce kombinací
bodového a slovního hodnocení o dosažených výsledcích v jednotlivých předmětech,


2021/2022                                    5
souborných zkouškách či projektech a poskytuje informace o individuálním pokroku žáků.
Prospěch a chování žáků na konci trimestrů projednává pedagogická rada. Zvláštní
pozornost je věnována žákům, kteří nedosahují požadovaných výsledků a postupům k jejich
zlepšení. Jedná se zejména o individuální nabídku konzultací, podporu ze strany školního
poradenského pracoviště nebo zajištění podpory ze strany starších spolužáků. Pedagogická
rada se také zabývá žáky, kteří dosahují výborných výsledků a jejich oceňováním. Výsledky
skupiny žáků se speciálními vzdělávacími potřebami se pedagogická rada dosud nezabýva la.
Údaje o výsledcích vzdělávání v jednotlivých pololetích jsou administrativně evidovány ve
školní matrice. Škola považuje trimestrální hodnocení výsledků vzdělávání za přínosnějš í,
neboť poskytuje častější a širší zpětnou vazbu žákům a jejich rodičům, a proto vysvědčení
všem žákům ve struktuře a v termínech stanovených právními předpisy nevydává.
S hodnocením na vysvědčení jsou však spojeny určité právní důsledky týkající se úspěšného
ukončení příslušného ročníku, postoupení žáka do vyššího ročníku, práva na opravné
zkoušky, práva na žádost o přezkoumání výsledků apod., pro které jsou pravidla stanovena
právními předpisy. V tomto směru má škola nastavena vlastní pravidla, která však s pravidly
stanovenými právními předpisy plně nekorespondují, případně je nastavena nemá (např.
právo zletilých žáků či zákonných zástupců požádat v případě pochybností ředitele školy o
přezkoumání výsledků vzdělávání).
U maturitních zkoušek bývají žáci úspěšní. Ve společné části maturitní zkoušky byli
v jarním období 2021 úspěšní všichni žáci. Žáci, kteří neuspěli u zkoušek v profilové části
maturitní zkoušky (šest z 22), je úspěšně vykonali v podzimním opravném termínu.
V rámci autoevaluační činnosti se škola zabývá vyhodnocováním celkové úspěšnosti žáků
v průběhu a při ukončování vzdělávání maturitní zkouškou, získává informace o úspěšnosti
svých absolventů v dalším studiu. Zabývá se příčinami negativních jevů a na základě zjištěn í
přijímá opatření k dalšímu zkvalitňování své práce na úrovni nastavení pedagogickýc h
procesů, školního vzdělávacího programu nebo podporou rozvoje kompetencí pedagogů.
Škola sleduje počty a příčiny odchodů žáků v průběhu a na konci školního roku (v loňském
školním roce 7 žáků, z toho pět na konci školního roku).
Škola má zavedený účinný systém podpory motivace žáků k učení a dosahování dobrých
výsledků, pravidelně při školních rituálech oceňuje nejúspěšnější žáky v několika
kategoriích (např. nejlepší výsledky vzdělávání, nejvýraznější zlepšení apod.). Kromě těchto
ocenění škola spravuje vlastní stipendijní fond a fondy sociálních partnerů a v souladu
s nastavenými podmínkami uděluje stipendia prospěchová, sportovní, absolventská,
společenskovědní a badatelská. K posilování vztahů mezi žáky a v rámci preventivníc h
aktivit organizuje škola široké spektrum akcí (adaptační pobyty pro žáky prvních ročníků,
lyžařské a turistické kurzy apod.)
Škola vytváří podmínky pro zapojování žáků do mnoha individuálních i týmových soutěží
(předmětové olympiády a jiné vědomostní soutěže, umělecké, sportovní), v nichž žáci
porovnávají své znalosti a dovednosti se svými vrstevníky. Žáci dosahují úspěchů i ve
vyšších kolech na krajské a národní úrovni. Škola zjišťuje mentorskou podporu žákům, kteří
se připravují na zkoušky, při nichž porovnávají své výsledky také v mezinárodní konkurenci.
Účast žáků v soutěžích napomáhá k objektivnímu ověřování míry jejich znalostí a
dovedností a podporuje jejich profilaci. K uvědomění si potřeby komplexního využití a
propojení jazykových a odborných znalostí a dovedností přispívá účast žáků v projektu
Erasmus+, ve kterém žáci školy spolupracují se žáky ze zahraničních škol na projektech
z různých oborů.




2021/2022                                    6
                                          Závěry
Vývoj školy
- Od poslední inspekční činnosti škola rozšířila nabídku vzdělávání o obor vzdělání
  79-41-K/41 čtyřleté gymnázium. Ve škole se tak navýšil počet žáků i pedagogickýc h
  pracovníků.
- Zřizovatel školy jmenoval v lednu 2020 nové vedení školy, které se ve své koncepci
  zaměřuje na zkvalitňování vzdělávacího procesu a podpory všestrannosti žáků.
Silné stránky
- Široké spektrum partnerů s rozmanitým zaměřením, se kterými škola spolupracuje,
  umožňuje podporu rozvoje všech klíčových kompetencí a gramotností žáků, napomáhá
  jejich další profilaci a přispívá k utváření pozitivních postojů žáků k dalšímu vzdělává ní.
- Škole se daří aktivně zapojovat do soutěží a projektů velký počet žáků. Jejich dosažené
  úspěchy vyhodnocuje a využívá ke zkvalitňování vzdělávání žáků.
Slabé stránky a/nebo příležitosti ke zlepšení
- Některá školou nastavená pravidla k organizaci vlastní činnosti nejsou v souladu
  s právními předpisy nebo k nim žáci popř. zákonní zástupci nemají přístup. Škola
  v některých případech dle vlastních pravidel nepostupuje.
- Škola nemá nastavena pravidla a mechanismy pro přenos podnětů a jejich projednávání.
- Žáci se nepodíleli na vyhodnocování naplňování vzdělávacích cílů, neprováděli
  sebehodnocení ani vzájemné hodnocení, které by více posilovalo jejich motivaci a
  zodpovědnost za vlastní vzdělávání. Formativní hodnocení bylo využíváno v omezené
  míře.
- Škola nevytváří podmínky pro zajištění poradenských služeb žákům. Členové školního
  poradenského pracoviště nemají jasně stanovené kompetence a odpovědnosti. Škola
  nevytváří podmínky pro zajištění kvalitních poradenských služeb žákům.


Doporučení pro zlepšení činnosti školy
- Inovovat pravidla k organizaci školy na základě zjištění ČŠI a vlastního vyhodnoce ní
  stávajících pravidel. Při formulaci pravidel kontrolovat soulad s aktuálními právními
  předpisy. O pravidlech informovat žáky a zákonné zástupce nezletilých žáků.
- Nastavit a zveřejnit pravidla o podávání a vyřizování stížností a podnětů v rámci školy,
  žáky a zákonné zástupce nezletilých žáků o těchto pravidlech je srozumitelně a podrobně
  informovat.
- Na základě systematického monitoringu vztahů žáků především ve vyšších ročnících
  osmiletého gymnázia zavádět aktivity pro zlepšení třídního klimatu.
- S nárůstem počtu pedagogických pracovníků zvážit vytvoření metodických orgánů a
  delegování pravomocí a odpovědností.
- Zaměřit se na aktivní využívání strategií výuky obsažených ve školním vzdělávac í m
  programu, na využívání formativního hodnocení a zapojení žáků do hodnocení
  naplňování vzdělávacích cílů vyučovacích hodin.
- Nastavit odpovědnosti a kompetence členům školního poradenského pracoviště, zajistit a
  průběžně kontrolovat efektivní fungování pracoviště.


2021/2022                                     7
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů odstranit nedostatky zjištěné při inspekční činnosti a ve stejné lhůtě
písemně informovat Českou školní inspekci, jak byly nedostatky odstraněny a jaká
byla přijata opatření a přijmout adekvátní opatření k prevenci nedostatků zjištěných
při inspekční činnosti a ve stejné lhůtě písemně informovat Českou školní inspekci,
jaká byla přijata opatření.
Zprávu zašlete na adresu Česká školní inspekce, Karlovarský inspektorát, Kollárova
15, 360 09 Karlovy Vary, případně prostřednictvím datové schránky (g7zais9), nebo
na e-podatelnu csi.l@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Zřizovací listina „Podještědské gymnázium, s.r.o. se sídlem Sokolovská 328, Liberec
       14, 460 14“ z 1. 9. 2007
 2.    Smlouva o nájmu č. OS202100938 z 7. 7. 2021
 3.    Výpis z rejstříku škol a školských zařízení z 6. 9. 2021
 4.    Jmenování do funkce ředitele školy s účinností od 1. 1. 2020
 5.    Kniha úrazů vedená od září 2021
 6.    Dokumentace BOZ vedená k datu inspekční činnosti
 7.    Plán DVPP Doctrina – Podještědského gymnázia pro školní rok 2021/2022 z 1. 9.
       2021 včetně plánů osobního rozvoje pro podporu profesionálního růstu
       pedagogických pracovníků
 8.    Vnitřní dohoda o službách spojených s užíváním prostor ke smlouvě č.
       OS2021100938 z 17. 9. 2021
 9.    Smlouvy o poskytnutí dotace/zvýšené dotace na školní rok 2020/2021 a 2021/2022
10.    Doklady o nejvyšším dosaženém vzdělání pedagogických pracovníků a osvědčení o
       jejich dalším vzdělávání
11.    Podklady pro výroční zprávu 2021
12.    Školní vzdělávací program STUDENT čj. PG/ŠVP/2009/1 platný ve školním roce
       2021/2022
13.    Rozvrh vyučovacích hodin platný k datu inspekční činnosti
14.    Vybrané plány osobního rozvoje k datu inspekční činnosti
15.    Upravený učební plán k datu 29. 9. 2021
16.    Rozvrh hodin platný od 29. 9. 2021
17.    Školní řád platný od 1. 9. 2020
18.    Údaje ze školní matiky žáků vedených pod č. 11 a 28 ve třídě 8 ve školním roce
       2020/2021 vedené ke dni inspekční činnosti – využije se jen, pokud zůstane v IZ




2021/2022                                   8
19.    Protokol o komisionální zkoušce žáka vedeného pod č. 11 ve třídě 8 ve školním roce
       2020/2021 ze dne 26. 2. 2021
20.    Vnitřní směrnice pro převod bodového hodnocení na klasifikaci z 26. 8. 2019 a
       25. 8. 2021
21.    Stížnost a podnět k provedení inspekční činnosti na střední škole Doctrina –
       Podještědské gymnázium čj. ČŠIG – 4988/20-G23/1 včetně příloh
22.    Zápis z jednání ČŠI s ředitelem školy ze dne 23. 9. 2021
23.    Dotazníkové šetření ČŠI, provedené v průběhu inspekční činnosti na místě se žáky
       kvarty a oktávy osmiletého gymnázia
24.    Závěry evaluační činnosti ředitele školy k oblasti výsledků vzdělávání, bez datace
25.    Report výsledků vzdělávání žáků za školní rok 2021/2022 ze školní matriky
26.    Koncepce a strategie rozvoje školy na období 2021 – 2026 Doctrina – Podještědské
       gymnázium bez datace
27.    Hospitační záznamy vedení školy ve školním roce 2020/2021 a 2021/2022 k datu
       inspekční činnosti
28.    Minimální program prevence sociálně patologických jevů na Doctrina –
       Podještědském gymnáziu ze dne 1. 9. 2021
29.    Zápisy z jednání pedagogické rady vedené ve školním roce 2019/2020, 2020/2021 a
       2021/2022 k datu inspekční činnosti
30.    Dokumentace výchovného poradce vedená ve školním roce 2021/2022 k datu
       inspekční činnosti


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Karlovarský inspektorát,
Kollárova 15, 360 09 Karlovy Vary, případně prostřednictvím datové schránky
(g7zais9), nebo na e-podatelnu csi.l@csicr.cz s připojením elektronického podpisu, a to
k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2021/2022                                   9
Složení inspekčního týmu a datum vyhotovení inspekční zprávy




 Mgr. Eva Nováková, školní inspektorka,             Mgr. Eva Nováková, v. r.
 vedoucí inspekčního týmu
 Mgr. Marta Pincová, školní inspektorka            Mgr. Marta Pincová, v. r.
 Mgr. Martina Fenclová, školní inspektorka         Mgr. Martina Fenclová, v. r.
 Bc. Věra Weberová, kontrolní pracovnice            Bc. Věra Weberová, v. r.

V Karlových Varech 22. října 2021


Datum a podpis ředitele školy potvrzující projednání a převzetí inspekční zprávy


 Mgr. Jiří Jansa, ředitel školy                       Mgr. Jiří Jansa, v. r.

V Praze 5. listopadu 2021




2021/2022                                    10
