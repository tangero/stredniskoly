CSI0X00AZV1Q
Počet listů: 8




                                     Česká školní inspekce
                                     Jihočeský inspektorát
____________________________________________________________________________________________________________




                         IN S P E K Č N Í ZP R ÁVA
                                           Čj. ČŠIC-4/23-C


Název                               Střední průmyslová škola strojní a stavební, Tábor,
                                    Komenského 1670
Sídlo                               Komenského 1670, 390 02 Tábor
E-mail                              info@sps-tabor.cz
IČO                                 60061863
Identifikátor                       600008797
Právní forma                        Příspěvková organizace
Zastupující                         Ing. Marcel Gause
Zřizovatel                          Jihočeský kraj
Místo inspekční činnosti            Komenského 1670, 390 02 Tábor
                                    Komenského 2235, 390 02 Tábor
                                    Měšická 2234, 390 02 Tábor
                                    Martina Koláře 2118, 390 02 Tábor
Inspekční činnost na místě          11. 1. 2023 − 16. 1. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský
zákon), ve znění pozdějších předpisů.
                                  Charakteristika
Střední průmyslová škola strojní a stavební, Tábor, Komenského 1670 (dále „škola“)
vykonává činnost střední školy, domova mládeže, školní jídelny a školní jídelny-výdejny.
V oblasti výuky technických oborů patří mezi klíčové školy regionu. Škola poskytuje
střední vzdělání s maturitní zkouškou v oborech vzdělávání 78-42-M/01 Technické
lyceum, 36-47-M/01 Stavebnictví, 23-41-M/01 Strojírenství, 33-42-L/51 Nábytkářská
a dřevařská výroba a střední vzdělání s výučním listem v oborech 36-64-H/01 Tesař,
33-56-H/01 Truhlář, 36-67-H/01 Zedník, 23-55-H/01 Klempíř, 23-51-H/01 Strojní
mechanik, 23-65-H/01 Strojník. Škola dále poskytuje svým žákům po celý školní rok
ubytování a stravování ve vlastních školských zařízeních – domově mládeže a školní
jídelně v areálu školy. K termínu inspekční činnosti školu navštěvovalo 630 žáků
rozdělených do 27 tříd a v domově mládeže bylo ubytováno 165 žáků v šesti výchovných
skupinách. Vzdělávání probíhá v sedmi budovách, označovaných A až G, na pěti adresách.


                        Hodnocení podmínek vzdělávání
Koncepce rozvoje školy vypracovaná na období 2018–2024 zdařile stanovuje priority
rozvoje, které pomáhají škole rozvíjet silné stránky a pružně reagovat na vnější změny.
Byly stanoveny na základě pečlivé analýzy předchozího období a za přispění širšího vedení
školy. Stanovené cíle se daří naplňovat zejména v oblasti zkvalitňování materiálních
podmínek vzdělávání, v propojení teoretické výuky s praxí díky napojení na partnery z řad
firem a v dosahování velmi dobrých výsledků vzdělávání žáků. Škola klade na spolupráci
s firmami velký důraz s ohledem na odborný rozvoj žáků i jejich budoucí profesní
zaměření. Ke zkvalitnění vzdělávání výrazně přispívá spolupráce s mnoha externími
partnery, která je zaměřena na rozvoj praktických dovedností žáků, partneři umožňují
žákům praxi v reálných provozech, podílejí se na besedách, umožňují odborné exkurze.
Přínosná pro realizaci záměrů školy je také spolupráce se zřizovatelem v oblasti finanční
podpory žáků formou motivačního stipendia, které zřizovatel školy poskytuje žákům méně
žádaných učebních oborů.
Ve škole je uplatňováno vícestupňové řízení, na kterém se podílí ředitel školy a pět
zástupců pro různé úseky činností. V letošním roce proběhla reorganizace struktury řízení
školy s cílem jeho zefektivnění a byla vytvořena nová pozice zástupce ředitele školy pro
výchovně-vzdělávací proces. Řízení školy je funkční a přehledné. Komunikace mezi
vedením školy a pedagogy probíhá na provozních a pedagogických poradách. Komunikace
mezi pedagogy probíhá neformálně při každodenních osobních setkáních a v rámci
pravidelných předmětových komisí. Zde je pozornost věnována především organizačním
a formálním záležitostem výuky jednotlivých předmětů, méně pozornosti je věnováno
konkrétním výsledkům a výukovým metodám. Na základě hospitační činnosti vedení školy
je sice pedagogům poskytována zpětná vazba, hospitační činnost je však málo zaměřena na
metody, formy a motivační techniky výuky a formativní hodnocení. Povinná dokumentace
školy je vedena odpovídajícím způsobem v souladu s právními předpisy s výjimkou dílčích
formálních nedostatků, které byly odstraněny v průběhu inspekční činnosti.
K termínu inspekční činnosti se podílelo na vzdělávání a výchově žáků 65 učitelů a šest
vychovatelů domova mládeže. Ředitel vytváří dostatečný prostor pro jejich samostatnost
a seberealizaci. Pedagogický sbor je věkově vyvážený, patrny jsou harmonické vztahy.
Nastupujícím pedagogům je věnována náležitá pozornost a podpora ze strany
vedení i zkušených pedagogů. V letech 2018–2021 se podařilo získat pro výuku nové
odborníky, což vedlo ke zkvalitnění odborné výuky u mnoha oborů. Další vzdělávání


                                          2/7
pedagogických pracovníků je realizováno průběžně na základě zájmu pedagogů a potřeb
školy, i s ohledem na vyvážené zastoupení všech vzdělávacích oblastí.
Školní poradenské pracoviště tvoří výchovná poradkyně a metodička prevence. Podporu
jedné žákyně se speciálními vzdělávacími potřebami zajišťuje asistentka pedagoga.
Výchovná poradkyně aktivně vyhledává žáky s potřebou podpůrných opatření, zajišťuje
informovanost pedagogického sboru a spolupracuje se školskými poradenskými
zařízeními. Případné vážnější problémy řeší výchovné komise. Preventivní program se
vhodně zaměřuje na aktuální potřeby školy a jeho realizace probíhá v rámci výuky
i formou mimoškolních akcí sportovního, kulturního a charitativního zaměření.
Jednorázové i dlouhodobé aktivity směřují k minimalizaci rizikových jevů. Adaptační
kurzy pro nastupující žáky podporují vytváření zdravých vztahů v rámci školního
kolektivu a napomáhají předcházení vzniku školní neúspěšnosti.
Škola nabízí žákům mnoho mimoškolních a vzdělávacích aktivit, které vedou ke
zkvalitňování odborné přípravy žáků. Jedná se o odborné exkurze, kurzy, semináře
pořádané firmami a další. Nadaní žáci jsou podporováni v účasti na technických soutěžích,
ve kterých dosahují tradičně velmi dobrých výsledků, a to na krajské, národní
i mezinárodní úrovni. Přínosná je také mezinárodní spolupráce se školami technického
zaměření např. na Slovensku, ve Slovinsku, Rakousku nebo Německu.
Vedení školy je úspěšné v oblasti získávání finančních prostředků, a to především z fondů
Evropské unie v rámci projektů Šablony, Erasmus+ a dalších programů. Díky těmto
aktivitám mohla škola vybavit odborné učebny a strojní, dřevařské a stavební dílny,
podpořit žáky v trhem poptávaných učebních oborech, uskutečnit zahraniční výjezdy žáků
i pedagogů na odborné a jazykové kurzy a stáže, zapojit do vzdělávání odborníky z praxe,
umožnit pedagogům účast na akcích dalšího vzdělávání, zlepšit technické parametry budov
a uskutečnit další aktivity školy i domova mládeže. Tyto zdroje byly posíleny o zisk
z produktivní práce žáků a z doplňkové činnosti, v jejímž rámci využívá škola své volné
kapacity. Škola průběžně udržuje prostory školy, jednotlivých učeben a dílen a jejich
vybavení nábytkem, stroji, přístroji i dalšími učebními pomůckami. Domov mládeže, který
je umístěn v areálu školy, poskytuje kvalitní zázemí dojíždějícím žákům. Rozsáhlá
rekonstrukce výrazně zlepšila podmínky pro ubytované žáky i zaměstnance domova
mládeže.


                         Hodnocení průběhu vzdělávání
Výuka je organizována s ohledem na počet žáků, počet oborů a potřebu zkoordinovat
výuku v oblasti teorie a praxe pro většinu vzdělávacích oborů. Vzhledem k nízké
naplněnosti některých tříletých oborů je teoretická výuka vedena pro žáky několika oborů
společně, praktická výuka je specializována podle jejich zaměření. Výuka byla v průběhu
inspekční činnosti sledována v teoretickém i praktickém vyučování. Pro praktickou výuku
žáků slouží strojní dílny, zámečnická dílna a zrekonstruovaný areál tesařských
a truhlářských dílen, které se nacházejí v samostatných budovách.
Hospitované hodiny teoretické výuky probíhaly v klidné a přátelské atmosféře podle
předem nastavených pravidel a se vzájemným respektem mezi učiteli a žáky. Ve většině
sledovaných hodin byl předem jasně stanovený cíl a výuka byla propojována se
zkušenostmi žáků z reálného života. Výuka je orientována na znalosti a dovednosti, méně
se zaměřuje na formování postojů žáků, sebehodnocení a vzájemné hodnocení. Hodiny
byly vedeny komunikativním způsobem, čas vyučovací hodiny byl využit bez prodlev. Ve
většině sledovaných hodin převažovala frontální výuka doplněná vysvětlováním a řízeným


                                          3/7
rozhovorem, v některých hodinách, především matematiky, se účelně střídala se
samostatnou prací. V části výuky nebylo v dostatečné míře cíleně rozvíjeno kritické
myšlení žáků, samostatné vyhledávání informací či řešení problémových úloh.
Nedostatečně využívané širší spektrum vyučovacích metod vedlo u mnoha žáků
k pasivnímu přijímání informací bez vlastní iniciativy. V některých hodinách nebyla
dostatečně podporována spolupráce mezi žáky. Učitelé v malé míře využívali možnosti
diferencovaného zadávání úloh rozdílné obtížnosti s ohledem na individuální dispozice
žáků. Didaktickou techniku používali většinou jen učitelé. Výuka anglického jazyka byla
vedena výhradně v cílovém jazyce, což vedlo k rozvoji aktivního využívání jazyka.
V přírodních vědách zvyšovalo efektivitu výuky zařazení pokusů, které výrazně
podporovaly názornost, v několika hodinách byla zaznamenána cílená motivace k učení
neobvykle zadanými úlohami a zapojením mezipředmětových vztahů. V závěru
sledovaných hodin zpravidla neproběhlo didakticky využité zhodnocení dosažení
vzdělávacího cíle nebo hodnocení práce žáků s ohledem na jejich vzdělávací pokrok.
V průběhu odborného výcviku byl kladen důraz na propojení učiva s potřebami praxe.
Praktické vyučování bylo realizováno v kvalitně vybavených dílnách a bylo dobře
organizačně promyšleno. Probíhalo v příjemné atmosféře a navazovalo na znalosti žáků
získané v teoretické výuce. Žáci plnili zadané úkoly samostatně nebo ve skupinách pod
vedením vyučujících, kteří dbali na dodržování technologických postupů a zásad
bezpečnosti a ochrany zdraví při práci. V průběhu výuky bylo respektováno individuální
tempo žáků.
Školní vzdělávací program domova mládeže se vhodně zaměřuje na osobnostní a sociální
rozvoj žáků, efektivní využití volného času a prevenci rizikového chování. Zájmová
činnost, která probíhá v rámci několika klubů a formou celé řady příležitostných akcí
sportovního, kulturního a osvětového zaměření, adekvátně doplňuje vzdělávací nabídku
školy a podporuje aktivní trávení volného času.


                        Hodnocení výsledků vzdělávání
Individuální a skupinové výsledky vzdělávání žáků zjišťuje škola obvyklými způsoby,
především prostřednictvím písemného a ústního zkoušení. Eviduje je v elektronické
podobě a hodnotí ve čtvrtletních intervalech na jednáních pedagogické rady. Žákům je
poskytována podpora v případě školní neúspěšnosti formou individuálních konzultací nebo
formou doučování. Zákonní zástupci žáků jsou o výsledcích vzdělávání informováni
prostřednictvím elektronického informačního systému a na pravidelných třídních
schůzkách, v případě potřeby telefonicky či elektronickou poštou.
Vedení školy analyzuje výsledky vzdělávání žáků, přehledná zhodnocení celkových
výsledků a úspěšnosti při maturitních zkouškách jsou zveřejňována ve výročních zprávách
na úrovni jednotlivých tříd. Dlouhodobá praxe využívání ověřovacích testů v hlavních
všeobecně-vzdělávacích předmětech pozitivně ovlivňuje úspěšnost žáků v průběhu i při
ukončování vzdělávání. Zjištění z těchto průzkumů a analýza celkových výsledků jsou
východiskem pro opatření při plánování výuky. Motivační stipendium poskytované
Jihočeským krajem žákům učebních oborů má příznivý dopad na vynikající úspěšnost žáků
u závěrečných zkoušek.
Ve zkušebním roce 2022 uspělo při maturitních zkouškách téměř 98 % přihlášených žáků,
nejvyšší úspěšnost zaznamenali žáci oboru technické lyceum. Celkově škola vykázala
v roce 2022 ve společné části maturitní zkoušky v celorepublikovém srovnání v rámci dané
skupiny oborů vzdělání vyšší úspěšnost žáků. O kvalitní přípravě žáků svědčí


                                          4/7
i stoprocentní úspěšnost žáků u maturitní zkoušky z matematiky u žáků oboru technické
lyceum. Žáci tohoto oboru si navíc volí maturitní předmět matematiku v celorepublikovém
srovnání stejných oborů dvakrát častěji. Mezi neúspěšné žáky u maturitní zkoušky patří
žáci se slabšími výsledky v průběhu vzdělávání. Žáci školy dosahují také velmi vysoké
úspěšnosti u závěrečných zkoušek, neprospěch je pouze ojedinělý. Celkově průběžné
výsledky žáků do značné míry korespondují s výsledky u maturitních a závěrečných
zkoušek. Podíl žáků, kteří neprospěli a opakují ročník, byl v uzavřeném školním roce
2021/2022 velmi nízký, stejně jako počet žáků, kteří ukončili studium předčasně. Škole se
daří zvládat míru absence, která je přiměřená. Neomluvené hodiny byly zaznamenány
a řešeny výchovnými či kázeňskými opatřeními spíše výjimečně. Při udělování pochval
neužívá škola dostatečně jejich motivační potenciál, celkový počet pochval je nižší.
Žáci jsou motivováni k účasti na středoškolské odborné činnosti a v předmětových
soutěžích a olympiádách, kterých se hojně účastní a dosahují vynikajících úspěchů
zejména v technických disciplínách na krajské, celostátní úrovni i mezinárodní úrovni.
Velmi zdařile a na vysoké úrovni jsou vedeny maturitní práce, které zpracovávají všichni
žáci vzdělávacích oborů zakončených maturitní zkouškou. Výsledky těchto prací jsou
v mnoha případech přenositelné do praxe, témata jsou často volena přímo na výzvu
zadavatelů z řad spolupracujících firem. Výstupem prací jsou pak například projekty domů
s kompletní projektovou dokumentací, 3D modely, výukové materiály apod. Práce
studentů pak slouží přímo firmám, škole nebo poskytují možnost pokračovat v započatém
projektu, který překračuje svým obsahem a rozsahem možnosti jedné maturitní práce.
Novinkou, kterou v tomto ohledu zavedla škola, jsou ročníkové práce ve třetím ročníku,
které mohou sloužit žákům jako základ budoucí maturitní práce, kterou ve čtvrtém ročníku
rozšíří a prohloubí. Uplatnění absolventů škola dlouhodobě sleduje. Spoluprací třídních
učitelů a kariérového poradce získává informace především o jejich přijetí na vysoké školy
či uplatnění v praxi.


                                        Závěry
Vývoj školy
- V letošním roce proběhla reorganizace struktury řízení školy a byla vytvořena nová
  pozice zástupce ředitele školy pro výchovně-vzdělávací proces.
- Škola získala další tělocvičnu.
- Zlepšily se materiální podmínky školy, odborné učebny a strojní, dřevařské a stavební
  dílny byly vybaveny moderními přístroji.
- Byla realizována rekonstrukce budovy B, která vedla ke snížení energetické náročnosti
  provozu.
Silné stránky školy
- Rozsáhlá spolupráce školy s mnoha externími partnery významně posiluje rozvoj
  odbornosti a praktických dovedností žáků, které napomáhají k jejich úspěchům
  v soutěžích, přispívají ke kvalitní přípravě na budoucí povolání a podporují
  uplatnitelnost absolventů na trhu práce.
- Dlouhodobé dosahování velmi dobrých výsledků vzdělávání především u oborů
  vzdělávání zakončených maturitní zkouškou a závěrečné maturitní práce, které jsou
  kompatibilní s požadavky praxe a nároky na využívání moderních technologií.




                                           5/7
- Škola má velmi dobré materiální podmínky a stále usiluje o jejich zlepšování i za
  pomoci partnerů, umožňuje praxi žáků v reálném prostředí výroby, což vede ke
  zkvalitňování přípravy žáků a rozvoji odbornosti.
Slabé stránky školy
Ve výuce nejsou dostatečně využívány formy a metody práce, které vedou k aktivnímu
učení žáků, není systematicky využíván potenciál formativního hodnocení jako motivační
nástroj a prostředek ke zkvalitňování pokroku každého žáka.
Doporučení pro zlepšení činnosti školy
- V oblasti teoretického vyučování více využívat formy a metody aktivního učení,
  provádět vyhodnocování stanovených cílů, vést žáky k sebehodnocení a vrstevnickému
  hodnocení a více se zaměřovat na rozvoj kritického a tvůrčího myšlení.
- Další vzdělávání pedagogických pracovníků zaměřit více na aktivizační metody práce
  a formativní hodnocení.
- Zefektivnit   činnost   předmětových   komisí v oblasti výběru   účinných vzdělávacích
  strategií.


            Seznam dokladů, o které se inspekční zjištění opírají
 1.   Úplné znění zřizovací listiny ve znění ke dni 1. 1. 2022 vydané Jihočeským krajem
 2.   Výpis z rejstříku škol a školských zařízení k datu inspekční činnosti
 3.   Jmenování do funkce ředitele vydané Krajským úřadem Jihočeského kraje se sídlem
      v Českých Budějovicích dne 1. 6. 2018, čj. KUJCK 70309/2018
 4.   Organizační řád platný od 1. 9. 2022
 5.   Koncepční záměr rozvoje školy na období 2018-2024
 6.   Školní vzdělávací programy oborů vzdělání 78-42-M/01 Technické lyceum,
      36-47-M/01 Stavebnictví (s názvem Pozemní stavitelství), 23-41-M/01 Strojírenství,
      33-42-L/51 Nábytkářská a dřevařská výroba, 36-64-H/01 Tesař, 33-56-H/01
      Truhlář, 36-67-H/01 Zedník, 23-55-H/01 Klempíř, 23-51-H/01 Strojní mechanik,
      23-65-H/01 Strojník platných od 1. 9. 2022
 7.   Školní vzdělávací program domova mládeže účinný od 1. 9. 2022
 8.   Školní řád účinný ve školním roce 2022/2023
 9.   Vnitřní řád domova mládeže účinný od 1. 1. 2023
10.   Vnitřní řád školní jídelny a školní jídelny – výdejny účinný od 1. 1. 2023
11.   Výroční zpráva o činnosti školy za školní rok 2021/2022
12.   Plán DVPP na školní rok 2022/2023
13.   Plán kontrolní a hospitační činnosti pro školní rok 2022/2023
14.   Záznamy z hospitační činnosti vedení školy
15.   Zápisy z pedagogických rad za školní roky 2021/2022 a 2022/2023
16.   Zápisy z porad předmětových komisí, z oborových porad, z porad ředitele školy ve
      školním roce 2022/2023
17.   Rozvrhy tříd a učitelů ve školním roce 2022/2023
18.   Dokumentace k výchovnému poradenství a prevenci rizikového chování
19.   Ekonomická dokumentace školy za roky 2021 a 2022


                                            6/7
20.   Dokumentace týkající se oblasti BOZ včetně knih úrazů
21.   Personální dokumentace pedagogických pracovníků (doklady o dosažené odborné
      kvalifikaci a dalším vzdělávání)
22.   Dokumentace týkající se školního stravování


                                        Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Jihočeský inspektorát,
Dukelská 23, 370 01 České Budějovice, případně prostřednictvím datové schránky
(g7zais9), nebo na e-podatelnu csi.c@csicr.cz s připojením elektronického podpisu,
a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
Mgr. Markéta Křivánková, školní
inspektorka, vedoucí inspekčního týmu             ………………………..

Mgr. Marie Adamová, školní inspektorka
                                                  ………………………..

Mgr. Ivan Bartoš, Ph.D., školní inspektor
                                                  ………………………..
Bc. Jiřina Svobodová, kontrolní
pracovnice                                        ………………………..

Ing. Bc. Milan Timko, kontrolní pracovník
                                                  ………………………..




V Českých Budějovicích 1. 2. 2023




                                            7/7
