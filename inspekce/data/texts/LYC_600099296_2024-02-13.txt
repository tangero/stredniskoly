CSI0X00C56EO




                                Česká školní inspekce
                                Liberecký inspektorát
                          Masarykova 801/28, 460 01 Liberec
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIL-150/24-L
                                       Sp. zn. ČŠIL-S-26/24-L


Název                               Waldorfská základní škola a střední škola Semily,
                                    příspěvková organizace
Sídlo                               Tyršova 485, 513 01 Semily
E-mail                              info@waldorf.semily.cz
IČO                                 00 854 824
Identifikátor                       600 099 296
Právní forma                        příspěvková organizace
Zastupující                         Mgr. Lenka Břenková
Zřizovatel                          Město Semily
Místo inspekční činnosti            Jana Žižky 220, Semily
                                    Jana Žižky 375, Semily
                                    Špidlenova 483, Semily
                                    Tyršova 485, Semily
Inspekční činnost na místě          13. 2. 2024 − 15. 2. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání, naplňování školních
vzdělávacích programů a jejich souladu s právními předpisy, případně s rámcovými
vzdělávacími programy podle § 174 odst. 2 písm. b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.
                                   Charakteristika
Waldorfská základní škola a střední škola Semily, příspěvková organizace (dále „škola“,
„instituce“), jejímž zřizovatelem je Město Semily, poskytuje od roku 1992 základní a od
roku 2006 rovněž střední vzdělávání podle zásad waldorfské pedagogiky. Vykonává činnost
základní školy (dále „ZŠ“) a střední školy (dále „SŠ“, „lyceum“) s nejvyššími povolenými
počty 300 a 120 žáků, školní družiny s nejvyšším povoleným počtem 72 žáků a školní
jídelny- výdejny s maximálním počtem 250 stravovaných. V SŠ je realizován obor vzdělání
78-42-M/06 Kombinované Lyceum v denní formě vzdělávání, a to v humanitním
a přírodovědném zaměření.
Škola sídlí v celkem čtyřech budovách umístěných ve dvou částech města vzdálenýc h
od sebe cca 1 km. Areál vzájemně propojených budov v Tyršově a Špidlenově ulici (sídlo
školy) poskytuje zázemí žákům ZŠ od prvního do osmého ročníku, školní družině a školní
jídelně-výdejně. V budově na adrese Jana Žižky 375 jsou učebny lycea a devátého ročníku
ZŠ. V sousedním menším objektu na adrese Jana Žižky 220 jsou prostory pro část
vyučovacích předmětů s praktickým zaměřením.
Ve školním roce 2023/2024 se v celkem 10 třídách ZŠ vzdělávalo 232 žáků a ve čtyřech
třídách SŠ 115 žáků. Kapacita školní družiny byla zcela naplněna. K datu inspekční činnosti
škola evidovala 35 žáků se speciálními vzdělávacími potřebami (29 v ZŠ a šest v SŠ), z toho
tři žáky vzdělávající se podle individuálního vzdělávacího plánu a šest žáků s odlišným
mateřským jazykem (čtyři v ZŠ a dva v SŠ).


                         Hodnocení podmínek vzdělávání
Ředitelka školy stojí v čele instituce od roku 2021. Ve své řídící funkci využívá velmi
dobrou znalost prostředí a své předchozí dlouholeté zkušenosti zástupkyně ředitelky
pro lyceum. Její postupně naplňovaná koncepce dalšího rozvoje vycházela ze specifick ýc h
podmínek a klimatu školy v souvislosti se vzájemně protichůdnými postoji některých
pedagogických pracovníků a zákonných zástupců žáků k tehdejším protipandemick ýc h
opatřením. Ředitelce školy se v poměrně krátké době podařilo situaci uklidnit, instituc i
stabilizovat a směřovat ji k dalšímu rozvoji, na kterém se v součinnosti podílejí i ostatní
zaměstnanci a jsou v něm zainteresování i zákonní zástupci žáků.
Systém řízení odpovídá charakteru a velikosti školy, jejíž všechny součásti jsou úzce
propojeny a pojímány jako jednotný vzdělávací a výchovný celek. Dílčí kompetence
a odpovědnosti jsou účelně delegovány na členy širšího vedení. Kontrolní mechanis my
a pedagogické vedení školy jsou funkční. Efektivní a mnohostranný nástroj představují
pro chod školy pravidelná týdenní kolegia (pracovní setkání) pedagogických pracovníků.
Jsou mj. platformou pro vzájemnou vnitřní komunikaci všech vyučujících, jejich participaci
na řízení školy, další vzdělávání pedagogických pracovníků a řešení konkrétních výchovně-
vzdělávacích problémů žáků.
V době inspekční činnosti zajišťovalo výuku ve škole celkem 29 učitelů včetně vedení,
speciální pedagog, asistent pedagoga a tři vychovatelky školní družiny. Činnost ZŠ a lycea
je z velké části propojena i personálně, neboť 12 učitelů realizuje přímou pedagogickou
činnost v obou částech školy. Od poslední inspekční činnosti se mírně zvýšila aprobovanost
i kvalifikovanost pedagogických pracovníků, avšak přetrvávají některé dílčí problémy
formulované již ve výstupech předchozí inspekční činnosti. Silnou stránkou pedagogického
sboru je ochota ke vzájemné spolupráci napříč všemi součástmi školy a participace na jejím
chodu a dalším směřování. Průběžně naplňovaný plán dalšího vzdělávání pedagogickýc h


                                           2/9
pracovníků je nastaven v souladu s potřebami školy a waldorfské pedagogiky a zohledňuje
i zájmy jednotlivých učitelů.
Poradenské služby zajišťují na velmi dobré úrovni dva týmy (pro ZŠ a lyceum), ve kterých
úzce spolupracují vedení školy, výchovní poradci, školní metodici prevence a speciální
pedagog. Výchovní poradci a speciální pedagog informují vyučující o žácích se speciálními
vzdělávacími potřebami v rámci pravidelných kolegií, spolupracují se zákonnými zástupci
žáků. Zajišťují potřebné podklady pro diagnostiku a evidenci žáků s potřebou podpůrných
opatření, respektují a aplikují doporučení školských poradenských zařízení. Účinnost
nastavených postupů vyhodnocují průběžně a jednou ročně ve spolupráci se školským
poradenským zařízením. Žákům s rizikem studijního neprospěchu jsou nabízeny
individuální konzultace a doučování.
Škola organizuje v průběhu školního roku řadu aktivit a akcí zaměřených na prevenci
rizikového chování žáků, spolupracuje s různými poskytovateli cílených preventivníc h
programů. Vhodná témata jsou zařazována rovněž do výuky některých předmětů. Výskyt
závažného negativního chování žáků ve škole je nízký, ojedinělé problémy ve vztazích mezi
žáky se daří řešit v počátcích mj. i bezodkladným jednáním s jejich zákonnými zástupci.
Škola se snaží přispět k minimalizaci sociálních rozdílů posílením spolupracujícího klimatu
ve třídách.
Materiální podmínky škole umožňují naplňovat školní vzdělávací programy pro základní,
střední i zájmové vzdělávání. Prostorové možnosti školy jsou omezené, nicméně jednotlivé
třídy i společné prostory poskytují žákům podnětné a kultivující prostředí. Škola má velmi
dobré a efektivně využívané zázemí pro praktické umělecko-řemeslné činnosti. Od
posledního inspekčního hodnocení se zlepšila vybavenost informační a prezentační
technikou, stále však zůstává prostor pro její další implementaci do vzdělávání. Pro realizac i
přírodovědného vzdělávání (zejména v lyceu) je limitující absence odborných učeben. Tento
hendikep byl identifikován již při předchozí inspekční činnosti. Zpracované záměry
na celkovou rekonstrukci horního patra budovy lycea zůstávají spolu s výstavbu nového
objektu v jeho sousedství dosud nerealizované. Absenci tělocvičny škola řeší využívá ním
městských sportovišť nebo prostor nedaleké základní školy. Ze tří oddělení školní družiny
využívá samostatné učebny pouze jedno. Zbylá dvě jsou umístěna v kmenových třídách,
jejichž část je vždy pro činnost družiny speciálně upravena.
Hospodaření školy umožňuje zajištění plynulého chodu organizace v oblasti provozu
i výchovně vzdělávacího procesu, ve kterém se pozitivně odráží vícezdrojové financo vá ní
spočívající především v kontinuálním zapojení školy do projektové činnosti.
Škola zajišťuje žákům fyzické bezpečí při výchovně-vzdělávacím procesu i při činnostech
přímo souvisejících se vzděláváním. S větší důsledností je však třeba přijímat opatření
k odstranění nebo eliminaci některých dlouhodobě přetrvávajících bezpečnostních rizik
(absence ergonomicky vhodného nábytku ve dvou třídách na prvním stupni ZŠ).
Žáci prvního až osmého ročníku ZŠ se stravují ve školní jídelně-výdejně. Průběh stravování,
jeho organizace, společenské rituály i cílené působení pedagogů z něho činí jednu
z plnohodnotných složek výchovného procesu. Starší žáci školy se stravují ve školní jídelně
nedaleké základní školy.




                                             3/9
                          Hodnocení průběhu vzdělávání
Sledovaná výuka na všech stupních školy vycházela z principů waldorfské pedagogiky.
Ze strany učitelů byla většinou dobře připravená a probíhala v pozitivní pracovní atmosféře.
Významnější kázeňské problémy nebo rušivé vlivy nebyly zaznamenány. Důsledkem
vzájemného respektu a pozitivních vztahů učitelů a žáků bylo i všeobecné dodržování
nastavených pravidel. Učitelé projevovali o žáky a jejich vzdělávání znatelný zájem.
Různorodé relaxační prvky zařazované do výuky rozvíjely obratnost a postřeh, posilova ly
vztah k umění i úctu k manuální zručnosti. Žáci všech vzdělávacích stupňů byli přirozeně
aktivní, jsou vedeni k otevřenosti, nebojí se komunikovat a pokládat dotazy. Výuka měla
často etický rozměr. Žákům se speciálními vzdělávacími potřebami byla poskytována
potřebná podpora. Silnou stránku školy představuje prakticky zaměřená estetická výchova
a vyučovací předměty s umělecko-řemeslným obsahem, ve kterých je vedle znalostí
a dovedností komplexně rozvíjena i osobnost žáků. Vysokou kvalitou se na všech stupních
školy vyznačovalo jazykové vzdělávání. Hospitované hodiny probíhaly striktně v cílovém
jazyce, byly promyšlené, dynamické a posilovaly rovnoměrně všechny potřebné jazykové
kompetence. Četba článků v časopisu rozvíjela čtenářskou gramotnost v cizím jazyce.
Příležitost k zefektivnění vzdělávání nabízí větší míra využívání digitálních technologi í,
podpora rozvoje digitálních kompetencí a cílené vedení žáků k práci s různými informač ními
zdroji při řešení úloh a k následné kritické analýze získaných informací. Jen v části
sledovaných hodin proběhlo v závěru společné zhodnocení míry naplnění stanoveného
vzdělávacího cíle, sebereflexe žáků, případně vrstevnické hodnocení.
Každodenní výuka byla zahájena tzv. epochou, vyučující jednotkou o rozsahu 110 minut.
Soustředěnost a připravenost žáků ke vzdělávání vhodně podporoval zahajovací rituál.
Především v epochách učitelé v ZŠ i SŠ hojně využívali mezipředmětových vztahů a snažili
se předkládat učivo uceleně, v širších souvislostech, a to přiměřeně k možnostem a věku
žáků. Zejména na prvním stupni ZŠ byly cenné přesahy naukových předmětů
do vyučovacích předmětů s výchovným zaměřením, na druhém stupni bylo příkladné
propojení s přírodovědnými předměty a podpora čtenářské gramotnosti ve sledované epoše
dějepisu. Poměr hotových informací předávaných učitelem a informací odvozených
za aktivní účasti žáků se v jednotlivých epochách lišil. Příkladná byla v tomto směru např.
sledovaná epocha matematiky v lyceu, jednosměrný přenos informací převládal
ve sledované epoše zeměpisu. V některých epochách na druhém stupni a v lyceu bylo
vzhledem k délce vyučovací jednotky v menší míře využito vhodné střídání činností.
Ve sledované výuce na prvním stupni ZŠ se učitelé snažili vzdělávacím obsahem i užitím
vhodných metod a forem práce respektovat možnosti, schopnosti a potřeby žáků.
Individuální přístup byl zaznamenán pouze v nejnutnějších případech, ve kterých sehrála
pozitivní roli přítomnost asistenta pedagoga. Učitelé u žáků rozvíjeli logické myšlení, vedli
je k samostatnému spisovnému projevu, k utváření vlastního názoru a úsudku, poskytovali
jim zpětnou vazbu a v případě potřeby radu a pomoc. Osvojování učiva se často opíralo
o zkušenosti žáků z jejich běžného života. Využívaný podpůrný materiál přispíva l
k názornosti a zvýšení zájmu o danou problematiku.
Ve většině hospitovaných hodin na druhém stupni ZŠ dokázali vyučující efektivně využít
potenciál žáků i prostorové možnosti dané třídy. Občasným zařazováním relaxačníc h
či pohybových aktivit účinně předcházeli únavě a poklesu pozornosti žáků. Pozitivem bylo
časté využití místních reálií v aktuálně probíraném učivu. Kromě frontální výuky
a samostatné práce žáků byly občas zařazovány i párové nebo skupinové aktivity. Efektivitu
vzdělávání zvyšuje projektově orientovaná výuka (např. regionální dějiny v období
průmyslové revoluce).


                                            4/9
Ve sledovaných hodinách v lyceu převažovala kvalitní frontální výuka s výraznou
oboustrannou komunikací mezi učitelem a žáky. Míra aktivního zapojení všech žáků
do výuky se v jednotlivých hodinách lišila, celkově byla spíše nadprůměrná. Příkladná byla
v tomto směru sledovaná výuka českého jazyka, která se rovněž vyznačovala ukázkovou
prací s textem. Historicko-filosofické souvislosti pomáhaly v některých hodinách formovat
postoje žáků a jejich ucelené vnímání světa (český jazyk, biologie). Příležitostí ke zlepšení
je samostatné vyhledávání a třídění informací žáky. Škola v tomto směru dosud nedokáže
efektivně využít jejich poměrně velký potenciál. Jen v malé míře byly ve sledovanýc h
hodinách cíleně využívány kooperativní formy učení. Diferenciace učiva s nabídkou úloh
s rozdílnou kognitivní náročností nebyla zaznamenána.
Ve sledovaném zájmovém vzdělávání ve školní družině převažovaly odpočinkové
a relaxační aktivity, méně řízené činnosti. Příznivé podmínky umožňovaly uskutečňovat
sportovní i další aktivity ve venkovních prostorách. Zvolené formy a metody práce rozvíje ly
logické myšlení, představivost, kreativitu, zručnost, sociální a komunikativní kompetence.
Žáci byli vhodně motivováni a průběžně pozitivně hodnoceni. Při všech činnostech vládla
většinou přátelská atmosféra spojená se vzájemnou důvěrou a ohleduplností.


                          Hodnocení výsledků vzdělávání
Škola přijímá uchazeče o přijetí k základnímu nebo střednímu vzdělávání na základě
transparentních a nediskriminačních kritérií. Do prvního ročníku ZŠ jsou přednostně
přijímáni uchazeči ze spádové oblasti. Mezi kritéria ke přijetí ke studiu do oboru vzdělání
kombinované lyceum patří vedle výsledků jednotné přijímací zkoušky (60 %) také ústní
pohovor (35 %) a výsledky z předchozího vzdělávání (5 %).
Vzdělávací výsledky žáků jsou průběžně sledovány a vyhodnocovány na úrovni
jednotlivých vyučujících, třídních učitelů, případě školního poradenského týmu či kolegií
učitelů. Škola o nich informuje zákonné zástupce žáků prostřednictvím listinných nebo
elektronických žákovských knížek a třídních schůzek organizovaných dle potřeby
jednotlivými třídními učiteli. Vyučující využívají standardní diagnostické a hodnotící
nástroje. Žáci jsou na vysvědčení hodnoceni v ZŠ slovně, v SŠ slovně i klasifik ac í.
Pozitivem slovního hodnocení je mj. komplexní charakteristika osvojení požadovaných
znalostí a dovedností a schopnost efektivně je uplatňovat v dalším studiu a praxi. Externí
hodnocení žáků využitelné pro autoevaluaci školy dosud není systematicky využíváno.
V ZŠ v posledních dvou školních letech prospěli všichni žáci. U žáků do osmého ročníku
škola s ohledem na slovní hodnocení neuvádí, kolik z nich prospělo s vyznamenáním a kolik
prospělo. V SŠ ve stejném období prospělo s vyznamenáním 23 %, prospělo 75 %
a neprospěly necelé 2 % žáků. Ve školním roce 2022/2023 činila průměrná absence na žáka
103 zameškaných hodin v ZŠ a 179 zameškaných hodin v SŠ. Neomluvená absence
se nevyskytovala. Prostor ke zlepšení nabízí možné zavedení dlouhodobého sledování
a systematické analýzy příčin a vývoje absence k včasnému podchycení případných
negativních trendů.
Významnou zpětnou vazbu o efektivitě vzdělávání v lyceu poskytuje celorepubliko vé
srovnání výsledků žáků ve společné části maturitní zkoušky. Ve všech třech zkušebníc h
předmětech je čistá úspěšnost žáků školy dlouhodobě nadprůměrná. V posledních třech
zkušebních letech neprospěl po souhrnném započítání jarního i podzimního období pouze
jeden žák. Z volitelných zkušebních předmětů žáci preferují cizí (anglický) jazyk před
matematikou, kterou si od roku 2019 zvolilo v průměru pouze 16 % z nich.



                                            5/9
Škola nabízí rozvoj specifických zájmů a talentu jednotlivých žáků prostřednictvím
volitelných předmětů, zájmových kroužků i celé řady akcí pořádaných v rámci spolupráce
zaštítěné Asociací waldorfských škol. Rozvoj mobility žáků podporuje bilaterá lní
spolupráce s německou Waldorfschule Seewalde. Škola se neuzavírá ani před místní
komunitou a rozvíjí partnerství s okolními školami a organizacemi (např. Pojizerská galerie,
SOKA Semily, Gymnázium Ivana Olbrachta). Žáci školy realizují odborné práce
mj. v sociálních zařízeních v regionu (např. domovy důchodců, dětský domov). Mezi
pedagogické zásady školy patří cílené odmítání soutěžení mezi žáky. Z toho důvodu
nepodporuje jejich účast v předmětových soutěžích a olympiádách. Mezi bohatou nabídkou
činností převládají především aktivity umělecké, sportovní či sociální a společenské.
V menší míře je zastoupena oblast přírodovědná nebo technická.
Výsledky základního vzdělávání jsou vhodně doplňovány zájmovým vzděláváním ve školní
družině, která se podílí na rozvoji osobností žáků formou různých vystoupení i dodržováním
tradičních svátků a zvyků. Spolu s vychovateli žáci připravují soutěže s různým zaměřením.
Samozřejmostí jsou i doplňkové aktivity, mezi které patří osvětová činnost nebo účast na
kulturních akcích.
Ve školním roce 2022/2023 bylo přibližně 77 % absolventů devátého ročníku ZŠ přijato
ke střednímu vzdělávání v některém z maturitních oborů, nejvíce jich pokračovalo
ve vzdělávání v lyceu, kde představovali třetinu všech žáků prvního ročníku.
Do nematuritních oborů bylo přijato 23 % absolventů. Ve stejném roce bylo 80 % absolventů
lycea přijato ke studiu v některé z vysokých škol a přibližně 7 % pokračovalo ve vyšším
odborném vzdělávání. Pozitivem je, že absolventi školy, kteří odcházejí do praxe, nemíva jí
problém s uplatněním na pracovním trhu.


                                         Závěry
Vývoj školy
– Od poslední inspekční návštěvy došlo ke změně na místě ředitelky školy.
– Ve stejném období se mírně zvýšila aprobovanost učitelů.

Silné stránky
– Komplexně pojatá estetická výchova a nabídka předmětů s umělecko-řemes lným
  obsahem. (1.2)
– Participace pedagogických pracovníků a do určité míry i zákonných zástupců žáků
  na rozvoji a chodu školy. (1.3)
– Pestrá škála aktivit v rámci Asociace waldorfských škol a spolupráce s partnery ve městě
  a v regionu. (1.5)
– Účinná spolupráce učitelů při řešení výchovně- vzdělávacích problémů, vzájemná
  metodická podpora a jejich další vzdělávání efektivně probíhající na platformě
  pravidelných kolegií pedagogických pracovníků. (3.3)
– Cílený etický rozměr sledované výuky. (4.4)




                                            6/9
  Základní škola
– Nabídka výuky cizích jazyků od prvního ročníku. (1.2)
  Střední škola - negymnaziální obory
– Dlouhodobě nadprůměrná úspěšnost žáků lycea ve všech předmětech společné části
  maturitní zkoušky. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz

Slabé stránky (oblasti ke zlepšení)
– Nižší míra využití digitální techniky a absence práce s různými informačními zdroji
  ve výuce. (4.2)
  Střední škola - negymnaziální obory
– Absence odborných učeben limitující především přírodovědné vzdělávání v lyceu. (2.4)
– Nízká míra využití vnitřní diferenciace učiva s nabídkou úloh rozdílné kognitivní
  náročnosti. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz

Doporučení pro zlepšení činnosti školy
– Nabídku zájmových aktivit a činností posílit v oblasti přírodovědné a technické.
– Cíleně v hodinách zařazovat sebereflexi a vzájemné hodnocení žáků.
– Systematicky sledovat a analyzovat příčiny a vývoj absence žáků.
– Zvážit podporu účasti žáků ve středoškolské odborné činnosti a obdobných aktivitách.
– S větší důsledností přijímat opatření k odstranění nebo eliminaci přetrvávajíc íc h
  bezpečnostních rizik.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).




                                            7/9
           Seznam dokladů, o které se inspekční zjištění opírají
 1.   Změna zřizovací listiny ze dne 11. 5. 2016
 2.   Jmenování na vedoucí pracovní místo ředitelky příspěvkové organizace Waldorfská
      základní a střední škola Semily, příspěvková organizace ze dne 14. 10. 2021
 3.   Výpisy z rejstříku škol a školských zařízení http://rejstriky.msmt.cz (základní škola,
      střední škola, školní družina, školní jídelna-výdejna) ke dni 8. 2. 2024
 4.   Koncepce rozvoje a řízení Waldorfské základní a střední školy v Semilech na dobu
      6 let z října 2021, aktualizovaná v lednu 2024
 5.   Souhrnná dokumentace k hodnocení kontrolní činnosti vedení školy
 6.   Výroční zprávy o činnosti školy za školní roky 2021/2022 a 2022/2023
 7.   Školní řád základní školy čj. 17/2017, platný k datu inspekce
 8.   Školní řád střední školy čj. 16/2017, platný k datu inspekce
 9.   Školní vzdělávací program pro základní vzdělávání s motivačním názvem „ … v úctě
      přijmout, ve svobodě propustit“, s platností od 1. 9. 2023
10.   Školní vzdělávací program „Waldorfské lyceum“ pro obor vzdělání 78-42-M/06
      Kombinované lyceum s platností od 1. 9. 2022
11.   Třídní knihy vedené ve školním roce 2023/2024 (vzorek) dle stavu k datu inspekce
12.   Rozvrh vyučovacích hodin platný ve školním roce 2023/2024 k datu inspekce
13.   Školní matrika (vzorek) dle stavu ke dni inspekce
14.   Smlouvy o zajištění praktického vzdělávání ve školním roce 2023/2024 (vzorek)
15.   Kritéria pro přijímání k základnímu a ke střednímu vzdělávání platná k datu inspekce
16.   Interní dokument „Kam dále směřují absolventi 9. tříd waldorfských škol“
17.   Souhrnná dokumentace k hodnocení poradenských služeb
18.   Personální dokumentace pedagogických pracovníků (vzorek)
19.   Plán dalšího vzdělávání pedagogických pracovníků platný k datu inspekce
20.   Souhrnná dokumentace vztahující se k zájmovému vzdělávání ve ŠD
21.   Souhrnná dokumentace k hodnocení podmínek bezpečnosti a ochrany zdraví žáků
22.   Souhrnná dokumentace k hodnocení finančních podmínek školy
23.   Souhrnná dokumentace vztahující se k poskytování školního stravování
24.   Inspekční zpráva čj. ČŠIL-815/15-L, ze dne 5. 2. 2016
25.   Protokol o kontrole čj. ČŠIL-816/15-L, ze dne 9. 2. 2016
26.   Webové stránky školy na adrese https://walsem.cz/




                                            8/9
                                        Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Jiří Machačný, školní inspektor, vedoucí inspekčního týmu
 Mgr. Jitka Šafaříková, školní inspektorka
 Mgr. Milan Rambousek, školní inspektor
 Ing. Andrea Trejtnarová, kontrolní pracovnice
 Ing. Pavel Seleši, přizvaná osoba
8. 3. 2024




                                             9/9
