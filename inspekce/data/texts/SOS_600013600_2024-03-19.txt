                                    Česká školní inspekce
                                  Jihomoravský inspektorát
                                   Křížová 22, 603 00 Brno
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIB-798/24-B
                                      Sp. zn. ČŠIB-S-189/24-B


Název                               TRIVIS Střední škola veřejnoprávní Brno, s.r.o.
Sídlo                               Údolní 244/53, 614 00 Brno
E-mail                              brno@trivis.cz
IČO                                 25 339 842
Identifikátor                       600 013 600
Právní forma                        společnost s ručením omezeným
Zastupující                         PhDr. Luboš Kudlička
Zřizovatel                          TRIVIS, a.s., Hovorčovická 1281/11, 182 00 Praha,
                                    IČO: 25074768
Místo inspekční činnosti            Údolní 244/53, Brno
Inspekční činnost na místě          19. 3. 2024 − 21. 3. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                    Charakteristika
TRIVIS Střední škola veřejnosprávní Brno s.r.o. (dále „škola“) vykonává činnost střední
školy. Aktuálně škola poskytuje střední vzdělání zakončené maturitní zkouškou v oboru
vzdělávání 68-42-M/01 Bezpečnostně právní činnost. Ke dni 1. 3. 2023 se ve škole
vzdělávalo v šesti třídách 184 žáků, z nich sedm se speciálními vzdělávacími potřebami.
Od poslední inspekční činnosti došlo k nárustu počtu žáků o 86 %. Z důvodu neplánova né
změny místa poskytovaného vzdělávání probíhá výuka ve školním roce 2023/2024
v náhradních provizorních prostorech v budově Vysokého učení technického v Brně.
Stravování žáků je školou zajišťováno ve školní jiné právnické osoby v blízkosti školy.
V době inspekční činnosti nebyl dokončen zápis změny místa poskytovaného vzdělává ní
v rejstříku škol a školských zařízení. V něm škola nadále eviduje obor vzdělává ní
68-42-L/51 Bezpečnostní služby, ve kterém aktuálně již čtyři roky nevzdělává žáky.


                         Hodnocení podmínek vzdělávání
Ředitel školy působí na vedoucím pracovním místě od druhé poloviny školního roku
2022/2023. V době inspekční činnosti měl jen menší zkušenosti s vedením školy, což se
projevilo v některých nedostatcích zjištěných v průběhu inspekční činnosti. Naopak
zkušenosti, které získal během svého dlouholetého působení v bezpečnostním sboru, aktivně
využívá ke zlepšování kvality vzdělávání v odborných předmětech. V koncepci rozvoje
školy na období let 2023-2027 stanovil jako hlavní cíle především zajištění stálého
a kvalitního místa poskytovaného vzdělávání a stabilizaci pedagogického sboru. Koncepce
nereflektuje v plné míře potřebu zlepšování průběhu vzdělávání ve škole, neřeší
dlouhodobou neúspěšnost žáků u maturitní zkoušky ani se nezabývá konkrétními plány
v oblasti dalšího vzdělávání pedagogických pracovníků.
Struktura řízení školy je jasně stanovená a kompetence jednoznačně rozděleny mezi ředitele
a jeho zástupce. Vedení školy se schází spolu s vyučujícími na pravidelných poradách,
na kterých jsou projednávány především provozní a organizační záležitosti. Účast
vyučujících na nich je nepravidelná, téměř vždy jsou někteří z nich z porady omluve ni
a někteří se ve školním roce 2023/2024 nezúčastnili porady žádné. Důvodem je fakt, že část
z nich je externími pracovníky školy nebo pracují na zkrácený úvazek. Systém předávání
informací ve škole tak není efektivní, což se potvrdilo mimo jiné tím, že řada učitelů neměla
k dispozici některé zásadní informace (např. o předchozích výsledcích vzdělávání žáků).
Rezervy vykazuje systém kontrolní činnosti. Není jasně stanovený její plán, a proto se nedaří
postupovat ve všech oblastech důsledně a předcházet tak nedostatkům. Ty byly zjištěny
při inspekční činnosti zejména v oblasti stanovení a respektování pravidel fungování školy
v souladu s právními předpisy (např. vybírání plateb nad rámec sjednané úplaty
za poskytované vzdělávání). Personální zabezpečení vzdělávání je ve škole negativně
ovlivněno celkovou obměnou pedagogického sboru, ke které došlo na začátku školního roku
2022/2023. Ne všichni vyučující jsou odborně kvalifikovaní pro výuku předmětů, které
ve škole vyučují, to se negativně promítlo do průběhu vzdělávání v některých hospitovanýc h
hodinách.     Naopak praxe většiny          vyučujících z jejich předchozího          působení
u bezpečnostních sborů nebo v organizacích zabývajících se prevencí kriminality má
pozitivní dopad na výuku odborných předmětů. Hospitační činnost vedení školy sice
realizuje, vyučujícím je poskytována zpětná vazba včetně identifikace příležitos tí
ke zlepšení pedagogické práce, ale vedení školy dále nepřijímá další opatření k prevenci
či nápravě zjištěných nedostatků. Zjištění z hospitační činnosti nejsou provázána
s plánováním dalšího vzdělávání pedagogických pracovníků ani s plánováním následné


                                             2/8
hospitační činnosti. V letošním školním roce se zatím pouze jediný pedagogický pracovník
zúčastnil vzdělávací akce. Rovněž poskytovaná podpora začínajícím vyučujícím není
dostatečná, někteří z nich zatím nedostali žádnou zpětnou vazbu ke své pedagogické práci.
Veškeré poradenské služby zajišťuje ve škole výchovná poradkyně. Ke sdílení informac í
o vzdělávacích potřebách jednotlivých žáků škola využívá vzhledem ke své velikosti
především osobního kontaktu mezi jednotlivými vyučujícími. Při předávání informac í
z doporučení školských poradenských zařízení ke vzdělávání žáků s potřebou podpůrných
opatření výchovná poradkyně využívá pouze stručný výtah z těchto doporučení, čímž se
k vyučujícím nedostávají kompletní informace o vzdělávacích potřebách žáků. V oblasti
kariérového poradenství jsou žákům i jejich zákonným zástupcům poskytovány potřebné
informace a nabídnuta individuální pomoc při rozhodování o následném profesním
zaměření. Žáci mají možnosti získávat praktické dovednosti u zaměstnavatelů formou stáží.
V oblasti primární prevence rizikového chování se žáci účastní různých besed, setkání
a diskusí s odborníky na aktuální témata. Škola v této oblasti spolupracuje s řadou
odborných institucí (např. Poradenské centrum pro drogově závislé), reaguje na aktuální
problémy ve společnosti nebo ve škole a zařazuje diskuse s odpovídajícími tématy. Dokáže
včas zachytit počínající rizikové chování žáků, reagovat na něj a následně jej účelně řešit.
Díky tomu se tyto jevy vyskytují ve škole jen minimálně.
V nyní využívaných prostorách má škola k dispozici kromě běžných učeben tělocvič nu
a místnost s mobilním tatami pro výuku sebeobrany. Naopak škola nemá k dispozici odborné
učebny a ve stávajících kmenových učebnách chybí názorné materiály s bezpečnostně právní
problematikou. Celkové prostředí je pro žáky méně podnětné. Nejsou k dispozici místa, kde
by si žáci mohli odpočinout nebo trávit volný čas dalším vzděláváním a seberozvojem. Škola
také nedisponuje některým materiálním vybavením a učebními pomůckami, které je
nezbytné pro výuku odborných předmětů (vzory cestovních dokladů, dokladů totožnosti,
technické prostředky pro zjišťování alkoholu a jiných návykových látek, vzory řidičskýc h
průkazů a registračních značek, zátěžový model, resuscitační model, obvazový materiál,
izotermickou fólii a ochranné prostředky). Aktuální materiální podmínky školy pro výuku
odborných předmětů umožňují naplňování školního vzdělávacího programu v omezené
míře. Pro období od školního roku 2024/2025 již má škola smluvně zajištěny jiné prostory
pro vzdělávání.
Škola spolupracuje se sociálními partnery (např. Policie České republiky, Městská policie
Brno, Vězeňská služba ČR, soudy, obecní úřady, advokátní kanceláře) na odpovídajíc í
úrovni. Odborná praxe je vykonávána u sociálních partnerů, kteří svou činností odpovídají
zaměření realizovaného oboru vzdělání. Škola o proběhlé praxi získává zpětnou vazbu
prostřednictvím hodnocení žáka zaměstnancem smluvního partnera. Hodnocení realizace
odborné praxe žáky ani pověřeným zaměstnancem školy se neprovádí. Druhy činností, které
žáci mají dle smlouvy vykonávat při odborné praxi, vždy nesouvisí s oborem vzdělání
či smluvně dohodnutými podmínkami, přičemž však tyto činnosti nikdy nepřesáhly
polovinu trvání odborné praxe. Spolupráci má škola navázanou také s dalšími školami, které
vyučují žáky ve stejném oboru.


                          Hodnocení průběhu vzdělávání
Průběh středního vzdělávání byl sledován ve všeobecně vzdělávacích a odborných
předmětech.
Ve sledovaných hodinách převažovala frontální forma výuky s častým využitím metody
výkladu. Žáci byli aktivizováni většinou jen prostřednictvím kladených otázek, na které však


                                            3/8
často reagovala jen část z nich, část byla po celou hodinu jen pasivními posluchači. Učitelé
v úvodu ojediněle seznamovali žáky s cílem, popř. s obsahem hodiny, v závěru si zpravidla
ponechali jen malý nebo žádný prostor pro společné shrnutí probraného učiva. Minimum
prostoru měli žáci pro rozvoj klíčových kompetencí, zejména pro efektivní spolupráci,
samostatné hledání řešení problémových úloh nebo vyvozování závěrů, uplatnění kritického
myšlení, práci s informacemi nebo využití dříve získaných znalostí a dovedností. Obsahová
diferenciace výuky vzhledem k jejich individuálním vzdělávacím potřebám byla uplatněna
jen výjimečně. Učitelé využívali spíše formu okamžité pomoci jednotlivcům a často nabíze li
individuální konzultace. Vyučující neuplatňovali formativní hodnocení, ke zvýšení motivace
žáků nevyužívali příležitosti ke vzájemnému hodnocení podle předem známých kritérií
či k jejich sebereflexi dosaženého učebního pokroku. Digitálních technologie učitelé
využívali především k prezentaci učiva, dařilo se tak zvyšovat jeho názornost. Pouze v části
výuky si žáci učivo osvojovali v širších souvislostech a mezipředmětově, měli možnost
vyjádřit svůj názor, ojediněle prezentovat výsledek samostatné práce. Specifická práce
s žáky se speciálními vzdělávacími potřebami ve sledované výuce zaznamenána nebyla.
Ve výuce českého jazyka a literatury využila vyučující pro opakování i nové učivo metodu
výkladu, pro názornost vhodně využila video. Většinu žáků se dařilo do výuky zapojit
prostřednictvím řízeného rozhovoru nebo při samostatné práci s učebnicí, přesto celkově
převažovala spíše aktivita učitelky. Rozvoji čtenářské gramotnosti žáků nebo rozvoji jejich
vyjadřovacích schopností bylo věnováno jen minimum času. Sledovaná výuka cizích jazyků
měla rozdílnou kvalitativní úroveň. V části sledované výuky se dařilo zapojit všechny žáky
do účelně zvolených aktivit. Rovnoměrně byly rozvíjeny všechny jazykové dovednosti.
Činnosti žáků byly mimo jiné zaměřeny na zvládnutí a osvojení vědomostí a dovednosti
související s požadavky maturitní zkoušky. Rozvíjeny byly zejména receptivní (poslech
a čtení), ale také produktivní dovednosti žáků (mluvení). Většina žáků byla schopna
reagovat na otázky a na adekvátní úrovni se v cizím jazyce vyjádřit. Do části sledovanýc h
vyučovacích hodin se promítla nezkušenost vyučujících se vzděláváním žáků střední školy,
a to v méně efektivní organizaci výuky. Zvolené vzdělávací strategie nevytváře ly vhodné
podmínky pro aktivní práci žáků, část zůstávala po většinu hodiny pasivní, u některých žáků
se projevovaly problémy se samostatným mluvním projevem. V části hospitovanýc h
vyučovacích hodin nebyly vytvořeny vhodné podmínky pro rozvoj komunikač níc h
dovedností žáků, výuka nebyla důsledně vedena v cílovém jazyce. Ve výuce matematik y
a přírodovědných předmětů pracovali žáci převážně samostatně v sešitě nebo s dopomocí
vyučujícího u tabule. Některé poznatky byly vhodně propojovány s praktickým využitím
v běžném životě. Vyučujícím se rovněž podařilo vhodně vizualizovat probíranou látku, což
pomohlo žákům snadněji daný výukový obsah pochopit. Ve výuce odborných předmětů se
učitelé zaměřovali na zvládnutí velkého objemu oborového učiva a jeho procvičování
nebo opakování. Vyučující kladli důraz na užívání odborné terminologie, na využívá ní
dosud nabytých vědomostí a dovedností při aplikaci do nového učiva. Účelně byly
uplatňovány mezipředmětové vztahy, tematické celky nebyly probírány izolovaně, ale
vyučující je úzce provazovali s ostatními odbornými předměty. Zadání práce kladlo na žáky
zvýšené nároky, což rozvíjelo jejich zájem o danou problematiku a klíčové i odborné
kompetence. Odborné předměty byly vyučovány věcně správně a byly aplikovány platné
právní normy vztahující se k oboru vzdělání.


                          Hodnocení výsledků vzdělávání
Škola ověřuje výsledky vzdělávání žáků pravidelně, podklady pro jejich hodnocení
pedagogové získávají prostřednictvím běžných evaluačních nástrojů (různé formy


                                            4/8
zkoušení). V omezené míře žáci zpracovávají v průběhu vzdělávání v některých
vyučovacích předmětech také komplexnější úkoly různého rozsahu. Jiné způsoby interního
nebo externího zjišťování úrovně znalostí a dovedností žáků škola nevyužívá, s výjimko u
výběrového zjišťování České školní inspekce, s kterým dále cíleně nepracuje.
Informovanost o vzdělávacích výsledcích žáků zajišťuje všem aktérům vzdělávání školní
elektronický systém, zákonní zástupci žáků mohou získat další podrobné infor mace
na třídních schůzkách.
Motivačním nástrojem pro zlepšení studijních výsledků žáků a jejich zapojení do školních
aktivit jsou jednorázové prospěchové motivační odměny zřizovatele vyplácené žákům
po splnění stanovených kritérií. Ve školním roce 2022/2023 bylo finančně odměněno
127 žáků. Také počet pochval udělených třídním učitelem nebo ředitelem, většinou
za výborné studijní výsledky převyšoval v loňském školním roce počet udělenýc h
kázeňských opatření.
Pedagogové se o dosahovaných vzdělávacích výsledcích žáků informují průběžně
na společných poradách, pravidelně pak na čtvrtletních jednáních pedagogické rady.
Omezují se však pouze na statistické přehledy klasifikace s identifikací žáků s horším
prospěchem nebo vyšší absencí, případně udělenými výchovnými opatřeními.
Podrobnějším vyhodnocováním výsledků vzdělávání, analýzou příčin školní neúspěšnosti
a vyhodnocováním účinnosti realizovaných opatření se pedagogická rada ani předmětové
komise systematicky nezabývají. V posledních třech letech byl počet neprospívajících žáků
na konci školního roku opakovaně nízký, průměrně neprospělo jen zhruba 2 % žáků. Tato
velmi dobrá úroveň celkových vzdělávacích výsledků žáků v průběhu jejich vzdělávání však
neodpovídá výsledkům, kterých žáci dosahovali při ukončování jejich vzdělávání maturitní
zkouškou. Ve stejném období činila průměrná hrubá neúspěšnost žáků u maturitní zkoušky
18 %. Informace o výsledcích a pokroku žáků tak nemají potřebnou vypovídací hodnotu.
Opakovaně byly výsledky žáků ve společné i profilové části maturitní zkoušky horší
v porovnání s jinými školami stejné skupiny oborů v České republice. K mírnému zlepšení
došlo ve školním roce 2022/2023, a to ve společné části maturitní zkoušky, celková hrubá
neúspěšnost u maturitní zkoušky klesla v tomto roce na 15 %. Škola sledovala úspěšnost
žáků při ukončování jejich vzdělávání, důkladnou analýzu výsledků a příčin neúspěchu ale
neprováděla. Vyučující maturitních předmětů přípravu žáků k maturitní zkoušce podporují,
a to především v závěrečném ročníku (např. opakovaným procvičováním didaktickýc h
testů). V průběhu inspekční činnosti však bylo zjištěno, že vyučující se podrobněji
nezabývali identifikací problematických oblastí maturitní zkoušky a na vyšší neúspěšnost
žáků adekvátně nereagovali, část z vyučujících neměla o výsledcích maturitní zkoušky ani
dostatek informací.
Škola má stanovený systém podpory žáků s rizikem školní neúspěšnosti Třídní učitelé
zajišťují informování zákonných zástupců nezletilých žáků, výchovná poradkyně tyto žáky
eviduje a následně společně se zástupcem ředitele s nimi realizuje osobní jednání. Společně
hledají příčiny neúspěchu a informují žáky o možnosti využít individuální konzultace
s vyučujícími. Žáci však tuto podporu ve většině případu nevyužívají, ta je tak z hlediska
efektivity spíše neúčinná.
Absenci žáků, která může být jednou z příčin nižší úspěšnosti žáků ve vzdělávání, se
ve školním roce 2022/2023 podařilo výrazně snížit. Ve sledovaném období průměrně činila
128 hodin na žáka za školní rok (oproti 267 v době poslední inspekční činnosti). Jedním
z účinných nástrojů pro motivaci žáků k pravidelné školní docházce je stanovení hranice
povinné minimální docházky do daného vyučovacího předmětu jako podmínky
pro hodnocení na konci pololetí v řádném termínu.



                                           5/8
Pro rozvoj odborných kompetencí žáků škola hledá vhodné příležitosti i mimo běžnou
výuku. V průběhu vzdělávání mají žáci možnost účastnit se řady exkurzí a vzdělávac íc h
programů. Motivováni jsou k zapojení do soutěží, v letošním školním roce škola jednu
on-line soutěž také sama organizuje i pro žáky dalších škol. Uplatnění svých absolventů se
škola snaží zjišťovat, většinou se to daří neformálními způsoby.


                                         Závěry
Vývoj školy
– Ve školním roce 2023/2024 došlo k celkové obměně pedagogického sboru a vedení
  školy.
– Škola realizuje vzdělávání v jediném oboru vzdělání 68-42-M/01 Bezpečnostně právní
  činnost, obory vzdělání realizované při poslední inspekční činnosti byly utlume ny
  a vymazány z rejstříku škol a školských zařízení.
– Došlo ke změně místa poskytovaného vzdělávání.
Slabé stránky (oblasti ke zlepšení)
– Autoevaluace procesu vzdělávání není prováděna efektivně a spolu s méně účinným
  kontrolním systémem nepřispívají ke zkvalitňování vzdělávání ve škole. (1.3, 1.4, 2.1)
– Další vzdělávání pedagogických pracovníků není systematicky provázáno s potřebami
  školy a aktuálně nepřispívá ke zvyšování kvality poskytovaného vzdělávání. Pedagogové
  se jen v malé míře účastní vzdělávacích aktivit. (2.3, 3.5)
– Materiální podmínky pouze částečně odpovídají potřebám odborného vzdělávání. Méně
  podnětné prostředí a nedostatek názorných učebních pomůcek snižují kvalitu
  poskytovaného vzdělávání. (2.4)
– Personální zajištění oboru vzdělání 68-42-M/01 Bezpečnostně právní činnost není plně
  v souladu s požadavky Ministerstva vnitra na zajištění výuky odborných předmětů
  vyučujícími s praxí u bezpečnostních sborů nebo v organizacích zabývajících se prevencí
  kriminality. (3.1)
– Ve vyučovacích hodinách byly jen v menší míře využívány pestré organizační formy
  a metody výuky. (4.2)
– Převažující frontální forma výuky neumožňovala individuální podporu žáků podle jejich
  aktuálních potřeb. (4.3)
– Hrubá neúspěšnost žáků ve společné i profilové části maturitní zkoušky byla opakovaně
  vyšší v porovnání s průměrnou neúspěšností žáků stejné skupiny oborů za celou Českou
  republiku. Výsledky vzdělávání žáků nejsou vyhodnocovány systematicky, což omezuje
  možnost přijímat účinná opatření k jejich zlepšování. (5.1, 5.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Podat návrh na výmaz oboru středního vzdělání s maturitní zkouškou 68-42-L/51
  Bezpečnostní služba z rejstříku škol a školských zařízení.
– Nastavit účinný systém řízení školy, postupovat důsledně podle platných právních
  předpisů.


                                            6/8
– Zefektivnit systém kontrolní činnosti a důsledně jej dodržovat, k zjištěným nedostatkům
  následně přijímat opatření.
– Personálně stabilizovat pedagogický sbor, tak aby s pedagogickými pracovníky mohla
  škola pracovat v dlouhodobém horizontu.
– Zapojit vyučující do dalšího vzdělávání pedagogických          pracovníků   s důrazem
  na vzdělávání zaměřené na využívání pestrých metod práce.
– Zajistit odpovídající materiální vybavení pro obor vzdělávání Bezpečnostně právní
  činnost.
– Využívat ve výuce široké portfolio pedagogických strategií, aktivizovat žáky a zapojovat
  je aktivně do vzdělávacího procesu.
– Uplatňovat ve výuce formativní hodnocení, vytvářet podmínky pro sebehodnocení
  i vzájemné hodnocení žáků
– Vyhodnocovat systematicky odborné praxe žáků.
– Provádět podrobnou analýzu příčin neúspěšnosti žáků při ukončování vzdělává ní
  maturitní zkouškou, hledat další cest, jak tuto neúspěšnost snižovat.
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Školní řád pro školní rok 2023/2024 ze dne 28. 8. 2023
 2.   Školní vzdělávací programy platné ke dni inspekční činnosti
 3.   Výkaz M8 o střední škole podle stavu k 30. 9. 2024
 4.   Výpis z rejstříku škol a školských zařízení: Střední škola, IZO: 110 012 453
 5.   Žádost o změnu zápisu v rejstříku škol a školských zařízení ze dne 20. 12. 2023
 6.   Personální rozhodnutí z 3. 8. 2023 – jmenování ředitele školy na vedoucí praco vní
      místo
 7.   Rozhodnutí předsedy představenstva o stanovení výjimky z počtu žáků ve třídě
      pro školní rok 2023/2024 ze dne 24. 4. 2023
 8.   Výroční zprávy školy za školní roky 2020/2021, 2021/2022 a 2022/2023
 9.   Koncepce rozvoje školy 2023-2027



                                           7/8
10.   Školní elektronický informační systém vedený ve školním roce 2023/2024 (školní
      matrika, třídní knihy)
11.   Personální dokumentace pedagogických pracovníků, doklady o dosaženém
      vzdělání (vzorek)
12.   Plán dalšího vzdělávání pedagogických pracovníků na školní rok 2023/2024
13.   Zápisy z jednání pedagogické rady a z jednání předmětových komisí za školní roky
      2022/2023 a 2023/2024
14.   Záznamy hospitační činnosti vedení školy za školní roky 2022/2023 a 2023/2024
15.   Dokumentace školního poradenského pracoviště
16.   Přehled absence za školu od roku 2020/2021 do 2023/2024
17.   Přehledy klasifikace školy za jednotlivá pololetí školních roků 2020/2021
      až 2022/2023 a za první pololetí školního roku 2023/2024
18.   Přehledy klasifikace jednotlivých žáků a tříd za druhé pololetí školního roku
      2022/2023
19.   Souhrn výsledků maturitní zkoušky za jarní a podzimní zkušební období od roku 2021
      do roku 2023 ze dne 13. 2. 2024
20.   Směrnice pro přiznání prospěchového stipendia žáků a studentů škol TRIVIS,
      nedatováno
21.   Inspekční zpráva čj. ČŠIB-659/18-B, ze dne 26. 3. 2018
22.   Dokumentace k hodnocení ekonomických podmínek, poskytování školního
      stravování a zajištění bezpečnosti žáků v době jejich pobytu ve škole


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Jakub Mojžíš, školní inspektor, vedoucí inspekčního týmu
 Ing. Alena Svobodová, školní inspektorka
 Mgr. Michal Peterka, odborník na vzdělávání v oboru Bezpečnostně právní činnost
 Mgr. Bc. Vít Bureš, odborník na vzdělávání v oboru Bezpečnostně právní činnost
23. 4. 2024




                                          8/8
