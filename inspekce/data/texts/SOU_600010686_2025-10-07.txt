                                Česká školní inspekce
                                Liberecký inspektorát
                          Masarykova 801/28, 460 01 Liberec
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIL-1239/25-L
                                       Sp. zn. ČŠIL-S-241/25-L


Název                               Střední škola gastronomie a služeb, Liberec,
                                    Dvorská 447/29, příspěvková organizace
Sídlo                               Dvorská 447/29, 460 05 Liberec
E-mail                              palova@sos-gs.cz
IČO                                 00 555 053
Identifikátor                       600 010 686
Právní forma                        příspěvková organizace
Zastupující                         Mgr. Zdeňka Palová
Zřizovatel                          Liberecký kraj
Místa inspekční činnosti            Dvorská 447/29, Liberec
                                    Dvorská 458/26, Liberec
Inspekční činnost na místě          7.−9. 10. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
příslušných školních vzdělávacích programů, hodnocení naplnění školních vzdělávac íc h
programů a jejich souladu s právními předpisy a rámcovými vzdělávacími programy podle
§ 174 odst. 2 písm. b) a c) zákona č. 561/2004 Sb., o předškolním, základním, středním,
vyšším odborném a jiném vzdělávání (školský zákon), ve znění pozdějších předpisů.
                                    Charakteristika
Střední škola gastronomie a služeb, Liberec, Dvorská 447/29, příspěvková organizace (dále
„škola“, „instituce“) vykonává činnost střední školy s nejvyšším povoleným počtem 1100
žáků. Poskytuje střední vzdělávání ukončené maturitní zkouškou nebo závěrečnou zkouškou
v profesních oblastech hotelnictví, gastronomie a služeb. V rámci praktického vyučová ní
provozuje školní restauraci, prodejnu, kadeřnictví, kosmetický salon a zakázkové
krejčovství.
Počet tříd ve škole se od poslední inspekční činnosti v roce 2022 zvýšil o dvě, počet žáků
narostl o 15 %. K datu inspekční činnosti se ve 28 třídách vzdělávalo 751 žáků, z toho 259
v oborech vzdělání s maturitní zkouškou a 492 v oborech vzdělání s výučním listem. Škola
evidovala 78 žáků s odlišným mateřským jazykem a 65 žáků s potřebou podpůrných opatření
převážně prvního stupně.
Škola je zařazena mezi fakultní školy Pedagogické fakulty Technické univerzity v Liberci.
Je aktivním členem Asociace hotelových a gastronomických škol, z. s., Asociace středních
škol oborů kadeřník, kosmetička ČR, z. s., Asociace kuchařů a cukrářů České republiky, z. s.
a Asociace školních sportovních klubů České republiky, z. s. Podrobné informace o své
činnosti zveřejňuje na přehledných webových stránkách www.sos-gs.cz.


                         Hodnocení podmínek vzdělávání
Ředitelka školy působí ve vedoucí funkci od 1. 8. 2024. Se školou je dlouhodobě profesně
spjata a v řízení instituce využívá svých zkušeností bývalé zástupkyně ředitele. Již od svého
jmenování postupně naplňuje nastavenou koncepci a vizi dalšího rozvoje školy, svoje úkoly
se snaží plnit svědomitě. Vedení školy tvoří účinně spolupracující tým s přesně vymeze nými
pravomocemi a povinnostmi. Část svých kompetencí ředitelka školy delegovala na své
zástupkyně a další vedoucí pracovníky pověřené řízením jednotlivých úseků (teoretická
výuka, odborné vzdělávání, praktické vyučování, hospodaření školy). Opírá se o činnost
jedenácti předmětových komisí. Kontrola výchovně vzdělávacího procesu je systematick y
nastavena, nástrojem pro sledování kvality průběhu vzdělávání je četná hospitační činnost.
Z analýzy dokumentace vyplynulo, že vedení školy se daří vyhodnocovat hospitované
hodiny, chybí však cílená doporučení, v čem efektivitu pedagogického působení učitelů
posunout a zlepšit zejména v oblasti teoretické výuky (efektivnější využívání aktivizač níc h
metod a forem práce).
Za přínosnou je považována dlouhodobá spolupráce s pestrou škálou sociálních partnerů,
která významně přispívá k propojení odborné teoretické výuky s praxí. Umožňuje začlenění
aktuálních poznatků a moderních technologií do vzdělávacího procesu, přináší rovněž
finanční efekt. Tato promyšlená spolupráce zvyšuje konkurenceschopnost absolventů školy
a usnadňuje jejich uplatnění na trhu práce. Mezi partnerskými pracovišti figurují význa mné
provozy v regionu, škola je zapojena do projektu OA JAK - Krok k budoucnosti zaměřeného
na výběr budoucího povolání prostřednictvím interaktivního propojení zaměstnava te lů
a škol.
Jednou z hlavních priorit managementu školy je kvalitní personální zajištění výuky.
Vzdělávání ve škole zajišťuje 62 pedagogů, z toho 22 učitelů odborného výcviku. Většina
splňuje předpoklady odborné kvalifikace. Rovnoměrně rozložená věková struktura zajišťuje
kontinuitu vzdělávání a umožňuje metodickou podporu nově nastupujícím pedagogům
prostřednictvím spolupráce se zkušenějšími kolegy. Další vzdělávání pedagogickýc h
pracovníků podporuje jejich profesní růst v souladu s potřebami školy. Je zaměřeno


                                            2/8
na získání a prohlubování odborné kvalifikace, didaktiku vyučovacích předmětů, digitá lní,
čtenářskou a finanční gramotnost, využití umělé inteligence ve výuce, práci se žáky
se speciálními vzdělávacími potřebami a výchovné a kariérové poradenství.
Poradenské a konzultační služby jsou účelně poskytovány žákům, jejich zákonným
zástupcům a pedagogům prostřednictvím školního poradenského pracoviště. Pozici
výchovné poradkyně, která zároveň vykonává činnost kariérové poradkyně, a metodičky
prevence vedení školy ve školním roce 2025/2026 efektivně rozšířilo o školní psycholožk u.
Výchovná poradkyně (zástupkyně ředitelky školy) informuje ve sdíleném prostředí ostatní
pedagogy o žácích se speciálními vzdělávacími potřebami a poskytuje všem metodickou
podporu. Společně s učiteli vyhodnocuje efektivitu poskytované podpory a aktivně
spolupracuje se školskými poradenskými zařízeními. Vhodně nastavené kariérové
poradenství žákům pomáhá při výběru jejich dalšího studia nebo při uplatnění na trhu práce.
Metodička prevence zajišťuje širokou škálu preventivních programů a besed zaměřenýc h
na drogovou problematiku, šikanu, kyberšikanu či trestní odpovědnost. Poradenskou pomoc
při opakovaném prospěchovém selhávání, s problematickými školními situacemi, ale i při
řešení osobních problémů žákům poskytuje školní psycholožka.
Promyšlený systém řízení školy se promítá do kvalitních podmínek ke vzdělávání v oblasti
materiální a ekonomické. Vícezdrojové financování vytváří nadstandardní předpoklady pro
realizaci vzdělávacích programů, profesní přípravu žáků a další perspektivní rozvoj
instituce. Ředitelce školy se úspěšně daří získávat další finanční prostředky na vybavení
žákovských pracovišť a odborných učeben v souladu s profilací školy a udržením
nejmodernějších trendů zejména v praktickém vyučování. V průběhu inspekční činnosti byla
ve spolupráci se zřizovatelem zahájena rekonstrukce jednoho z pavilonu sídla školy a s ním
spojená výstavba školní jídelny, která se zároveň stane dalším pracovištěm praktického
vyučování. Významný podíl příjmů pro školu představují výnosy z prodeje služeb
za produktivní práci žáků a pestrá doplňková činnost. Prostorové a materiální vybavení
a činnost školního pracoviště praktického vyučování s názvem Centrum, které zároveň
slouží jako reálný provoz služeb veřejnosti, jsou příkladné.
Škola vnímá jako jednu ze zásadních oblastí školního prostředí bezpečnost a ochranu zdraví
žáků. Podmínky k zajištění bezpečnosti jsou stanoveny ve školním řádu i v provozníc h
řádech odborných učeben a žáci jsou s nimi na začátku školního roku a průběžně
seznamováni. Škola analyzuje bezpečnostní rizika a následně přijímá opatření k jejich
odstranění či eliminaci. Úrazy žáků jsou evidovány a záznamy o nich jsou zpracovávány.
Vstupní prostory jsou od školního roku 2025/2026 zajištěny elektronickým a kamerovým
systémem.


                          Hodnocení průběhu vzdělávání
Všechny sledované vyučovací hodiny byly dobře připravené a probíhaly v pozitivní
a podnětné atmosféře. Učitelé přistupovali k žákům převážně partnersky a s respektem, což
přispívalo k otevřené komunikaci a příznivému pracovnímu prostředí. Výuka byla nejčastěji
vedena frontálně, doplněna o samostatnou práci žáků nebo řízený rozhovor. V odborných
teoretických předmětech se dařilo efektivně propojit teorii s praxí, učitelé usilova li
o zapojení žáků prostřednictvím cílených otázek a sdílení vlastních zkušeností. V některých
hodinách však využité metody a formy výuky vedly k nerovnoměrné interakci a nižší míře
aktivní účasti žáků. Závěry hospitovaných hodin byly většinou formální, zpravidla chybělo
utřídění poznatků, upevnění učiva za aktivní účasti žáků a ověření míry splnění vzdělávac ího
cíle.


                                            3/8
Výuka českého jazyka a literatury se zaměřovala na upevnění znalostí a dovedností
potřebných k maturitní zkoušce či na praktické využití jazyka. Důraz byl kladen na práci
s textem, jeho jazykový a formální rozbor, kontrolu porozumění a ověření získanýc h
poznatků. Žáci byli vedeni k samostatnému uvažování a k pochopení literárně-historické ho
kontextu. Přestože se ne vždy dařilo aktivně zapojit všechny žáky, většina prokazovala
dobrou orientaci v učivu a schopnost propojit nové informace s dříve získanými znalostmi.
Výuka cizích jazyků (anglický, německý) byla pestrá a dynamická. Přínosné je zařazení
odborného anglického jazyka jako samostatného vyučovacího předmětu ve všech oborech
vzdělání. Učitelé střídali metody a aktivity, využívali techniku pro poslechová cvičení
i prezentaci názorných ukázek a textových a obrazových materiálů. V hodinách matematik y
pedagogové udržovali pozornost žáků doplňujícími otázkami. Menší efektivitu měla
skupinová práce bez vyhodnocení a porovnání výsledků a postupů samotnými žáky.
Hodnocení vlastního učebního pokroku nebylo opřeno o cíl hodiny. Výuka přírodovědnýc h
předmětů byla vedena frontálně, s využitím prezentací a schémat pro zápis.
Ve výuce odborných teoretických předmětů byla zřetelná vysoká odbornost, zkušenosti
a profesionalita vyučujících. Učitelé kladli důraz na přesné používání odborné terminolo gie
a výklad obohacovali o prezentace, počítačové projekce a názorné ukázky, což napomáhalo
propojení teoretických poznatků s praktickými souvislostmi. Tempo výuky bylo přiměřené
a zohledňovalo individuální schopnosti žáků. Výrazným rysem výuky byla dominantní role
učitele, který určoval směr i dynamiku vzdělávacího procesu. Žáci se do výuky zapojovali
spíše pasivně, často pouze přijímali hotové informace bez hlubšího aktivního přístupu. Jejich
vlastní iniciativa a samostatná práce byly omezené, což se odráželo v nižší míře interakce
a spoluúčasti na výuce.
Odborný výcvik a učební praxe byly koncepčně velmi dobře strukturované, podpořené
kvalitním prostorovým a materiálním zázemím a odborností pedagogů. Hospitovaná výuka
probíhala jak na školních pracovištích, tak v reálném zaměstnavatelském prostředí
u sociálních partnerů. Didakticky promyšlená organizace umožňovala žákům získávat
potřebné kompetence pro budoucí profesní uplatnění. Učitelé a instruktoři poskytovali
žákům formativní zpětnou vazbu, sledovali výkon, kvalitu práce i přístup k zákazníko vi.
Chyba byla využívána jako efektivní nástroj pro učení. Žáci byli vedeni k samostatnosti,
kreativitě a aplikaci teorie v praxi. Osvojovali si technologické postupy, seznamova li
se s novými trendy, rozvíjeli pracovní návyky, smysl pro kvalitu a zodpovědnost. Nedílnou
součástí výuky bylo dodržování bezpečnostních a hygienických pravidel.


                          Hodnocení výsledků vzdělávání
Ke vzdělávání jsou přijímáni uchazeči na základě transparentních kritérií. U oborů
ukončených maturitní zkouškou tvoří jednotná přijímací zkouška 60 % bodového
hodnocení, dalších 40 % představují výsledky předchozího vzdělávání. U oborů vzdělání
ukončených výučním listem je pořadí uchazečů stanoveno podle výsledků předchozího
vzdělávání. Zájem o vzdělávání ve školním roce 2024/2025 výrazně převýšil počet
přijímaných žáků. Většina oborů byla naplněna v prvním kole přijímacího řízení, pro obory
Gastronomie a Kuchař-číšník (zaměření Kuchař) bylo vypsáno i kolo druhé.
Průběžné a celkové výsledky vzdělávání žáků škola sleduje a vyhodnocuje na jednáních
pedagogické rady i průběžně. K hodnocení využívá klasifikaci na základě tradičních forem
písemného a ústního zkoušení, průběžně o nich informuje žáky a jejich zákonné zástupce
prostřednictvím školního informačního systému, pravidelných třídních schůzek a v případě
potřeby individuálně.


                                            4/8
Škola důsledně sleduje a hodnotí chování žáků, k tomu vhodně využívá motivač ního
působení kázeňských opatření. Převažují pochvaly udělované zejména za reprezentaci školy
na přehlídkách a soutěžích. Rizikovým faktorem ohrožujícím úspěch žáků ve vzdělávání je
vyšší míra absence, tu se ve školním roce 2023/2024 podařilo snížit na průměrných 99,5
omluvených a 4,9 neomluvených hodin na žáka. Ovšem ve školním roce 2024/2025 opět
vzrostla na 201,4 zameškaných hodin, z toho 8,6 neomluvených. Výrazně vyšších hodnot
absence dosáhli žáci oboru Kuchař–číšník (průměrně 231,4 hodin na žáka, z toho 19,9
neomluvených). Vyšší míra neomluvené absence se promítá do ukládání kázeňských
opatření a hodnocení žáků na vysvědčení sníženým stupněm z chování. Podmínečné
vyloučení bylo ve školním roce 2023/2024 uplatněno u 19 žáků, ve školním roce 2024/2025
u 15 žáků, sníženým stupněm z chování bylo hodnoceno 22 resp. 30 žáků.
Nižší motivace žáků k dosahování výborných studijních výsledků se projevuje i v hodnocení
prospěchu na vysvědčení. Na konci školního roku 2023/2024 prospělo s vyznamenáním 7 %
žáků, opravné zkoušky konala 4 % žáků, opakování ročníku bylo povoleno 13 žákům.
Možnosti změnit obor vzdělání využilo 5 % žáků, z jiné školy přestoupila do vyššího ročníku
2 % žáků. Předčasně odešlo ze vzdělávání 10 % žáků, převážně z ekonomických důvodů.
Ve školním roce 2024/2025 prospělo s vyznamenáním 5 % žáků, opravné zkoušky konalo
6 % žáků, žádný neopakoval ročník. Možnosti změnit obor vzdělání využilo 1 % žáků.
Významným ukazatelem kvality poskytovaného vzdělávání je úspěšnost žáků při
ukončování vzdělávání. Žáci oborů vzdělání ukončených závěrečnou zkouškou ve školním
roce 2024/2025 uspěli z 92 % (z nich 8,7 % v opravném termínu). Výsledky žáků u maturitní
zkoušky odpovídají jejich hodnocení v průběhu vzdělávání a v celorepublikovém srovnání
v rámci skupiny oborů jsou kolísavé. Ve školním roce 2023/2024 vykonalo maturitní
zkoušku úspěšně 96,2 % žáků oboru Hotelnictví a shodně 88,9 % žáků oborů Gastronomie
a Kosmetické služby. Ve školním roce 2024/2025 vykonalo maturitní zkoušku úspěšně
83,3 % žáků oboru Gastronomie (z nich dva v opravném termínu), 80 % žáků oboru
Hotelnictví (z nich 25 % v opravném termínu) a 74 % žáků oboru Kosmetické služby (z nich
20 % v opravném termínu). Škola poskytuje žákům podporu formou doučování
a individuálních konzultací zaměřených na přípravu maturitních vyučovacích předmětů.
Škola vytváří motivační prostředí pro podporu talentu a zájmů jednotlivých žáků jejich
zapojením do odborných soutěží a přehlídek. Ti dosahují řady úspěchů a ocenění
na regionální i republikové úrovni (např. kadeřnická soutěž Matrix start, krejčovská soutěž
Cesta kolem světa, gastronomické soutěže Vánoční kapr, Lázeňský pohárek, Labe Děčín
či Kitl Cup). Žáci mohou v rámci vzdělávání absolvovat specializované kurzy, např.
barmanský či baristický, čímž si zvyšují svoji uplatnitelnost a konkurenceschopnost na trhu
práce. Pro žáky základních škol jsou každoročně organizovány dny otevřených dveří
zaměřené na nábor nových žáků, prezentaci ukázek stolování, přípravu pokrmů, oděvní
a kadeřnické tvorby. Škola poskytuje kvalitní gastronomické, kadeřnické a krejčovské
služby pro veřejnost, pořádá tradiční módní účesové, oděvní a gastronomické akce,
přehlídky a kurzy. Zajišťuje ucelenou informovanost odborné i laické veřejnosti o kvalitě
vzdělávací činnosti v rámci přehlídky GASTRODEN. Ve spolupráci se Státním zdravotním
ústavem se sídlem v Liberci provádí osvětu ke zdravému stravování i k hygieně provozů
gastronomie a služeb. Spolupracuje s Okresní hospodářskou komorou Liberec při prezentaci
své činnosti a jako partner v projektové činnosti.
Škola sleduje následné uplatnění svých žáků. Ve školním roce 2023/2024 pokračovalo 33 %
absolventů maturitních oborů ve studiu na vysokých školách, 11 % zvolilo jinou formu
studia, 33 % nalezlo zaměstnání v oboru, který vystudovali. Přibližně 29 % absolventů oborů
s výučním listem pokračuje v dalším studiu, 45 % získalo práci ve vystudovaném oboru



                                           5/8
a dalších 20 % je zaměstnáno v jiných profesních oborech. V evidenci úřadu práce zůstalo
po ukončení studia 9 % maturantů a zhruba 6 % žáků s výučním listem. Ve školním roce
2024/2025 pokračovalo 34 % absolventů maturitních oborů ve studiu na vysokých školách,
21 % zvolilo jinou formu vzdělávání, 27 % nalezlo zaměstnání v oboru, který vystudova li.
Přibližně 27 % absolventů oborů s výučním listem pokračuje v dalším studiu, 45 % získalo
práci ve vystudovaném oboru a dalších 22 % je zaměstnáno v jiných profesních oborech.
V evidenci úřadu práce zůstalo po ukončení studia 6 % maturantů a zhruba 7 % žáků
s výučním listem.


                                         Závěry
Vývoj školy
– Od 1. srpna 2024 působí ve funkci nová řediteka školy.
– Současně došlo ke změnám v šírším vedení školy (nová zástupkyně ředitelky školy).
– Od posledního inspekčního hodnocení v lednu 2022 se počet žáků zvýšil o 15 %.
– Od školního roku 2025/2026 posílila tým školního poradenského pracoviště školní
  psycholožka.
– V průběhu inspekční činnosti byla zahájena rekonstrukce jednoho z pavilonů sídla školy,
  v jehož prostorách bude vybudována školní jídelna.
– Od školního roku 2025/2026 byla bezpečnost aktérů vzdělávání na všech pracovištíc h
  školy zvýšena instalací kamerového systému a čipového zabezpečení vstupu.
Silné stránky
– Promyšlený systém řízení školy se promítá do velmi dobrých podmínek ke vzdělává ní
  v oblasti materiální, personální a ekonomické. (2.4)
– Škola disponuje kvalitními prostorovými a materiálními podmínkami pro realizac i
  odborného vzdělávání. (2.4)
– Praktické vyučování úspěšně naplňuje cíle odborného vzdělávání. Obsah navazuje
  na požadavky z praxe a vhodně připravuje absolventy školy na jejich budoucí uplatnění
  na trhu práce. (4.1)
– Zařazení odborného anglického jazyka jako samostatného vyučovacího předmětu zvyš uje
  odborné jazykové a pracovní kompetence žáků. (5.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Využití méně pestrých metod a forem práce s dominantním postavením učitele vedlo
  v části hospitovaných hodin teoretického vzdělávání k nižší míře aktivního zapojení žáků.
  (4.2)
– Závěry hospitovaných hodin byly většinou formální, zpravidla chybělo utřídění poznatků,
  upevnění učiva za aktivní účasti žáků a ověření míry splnění vzdělávacího cíle. (4.3)
– Úspěšnost žáků u maturitní zkoušky je v jednotlivých letech v rámci celorepubliko vé ho
  srovnání v dané skupině oborů vzdělání kolísavá. (5.2)




                                            6/8
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Příklady inspirativní praxe
– Prostorové a materiální podmínky a činnost školního pracoviště praktického vyučová ní
  s názvem Centrum, které zároveň slouží jako reálný provoz služeb veřejnosti, jsou
  příkladné.
Doporučení pro zlepšení činnosti školy
– Posílit další vzdělávání pedagogů v oblasti využívání aktivizujících forem a metod práce
  ve výuce.
– Poznatky z hospitační činnosti systematicky využívat pro konkrétní metodická
  doporučení směřující ke zvyšování kvality teoretické výuky.
– Podporovat vzájemnou inspiraci pedagogických pracovníků prostřednictvím náslechů
  a hospitací, a to především v oblasti aktivizace žáků a inovativních výukových metod.
– V závěrech vyučovacích hodin důsledněji pracovat s časem, využívat sebereflexe žáků
  ve vztahu k naplnění vzdělávacího cíle.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 15 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1. Výpis z rejstříku škol a školských zařízení, ke dni 3. 10. 2025
 2. Koncepce rozvoje Střední školy gastronomie a služeb, Liberec, Dvorská 447/29, p. o.
 3. Školní akční plán, ze dne 25. 6. 2025, platný od 1. 9. 2025
 4. Traumatologický plán, ze dne 1. 9. 2025, s platností od téhož dne
 5. Plán dalšího vzdělávání pedagogických pracovníků, školní roky 2024/2025 a 2025/2026
 6. Zápisy z jednání předmětových komisí a metodických orgánů školy, školní roky
    2024/2025 a 2025/2026
 7. Hospitační záznamy z hospitační činnosti, školní roky 2024/2025 a 2025/2026
 8. Souhrnná dokumentace k výchovnému poradenství a prevenci rizikového chování žáků,
    vedená ve školním roce 2025/2026
 9. Smlouvy o zajištění odborné praxe žáků, školní rok 2025/2026 (vzorek)
10. Souhrnná dokumentace k hodnocení bezpečnosti a ochrany zdraví žáků, vedená k datu
    inspekční činnosti
11. Další dokumentace podle § 28 školského zákona vedená a platná ve školním roce
    2025/2026



                                            7/8
12. Inspekční zpráva čj. ČŠIL-56/22-L, ze dne 11. 2. 2022
13. Webové stránky školy na adrese http://www.sos-gs.cz


                                       Poučení
Podle § 174 odst. 11 školského zákona může ředitelka školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
Libereckého inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

Mgr. Jitka Šafaříková, školní inspektorka, vedoucí inspekčního týmu
Mgr. Romana Jůnová, školní inspektorka
Ing. Jana Kočí, školní inspektorka
PhDr. Karel Vratišovský, MBA, odborník na gastronomické obory vzdělání
29. 10. 2025




                                          8/8
