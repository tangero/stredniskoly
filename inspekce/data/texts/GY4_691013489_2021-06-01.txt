                                     Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIA-1172/21-A


Název                               1. IT Gymnázium, s.r.o.
Sídlo                               K cihelně 129, Satalice, 190 15 Praha 9
E-mail                              marketa.fibigerova@itgymnazium.cz
IČ                                  06913491
Identifikátor                       691013489
Právní forma                        Společnost s r.o.
Zastupující                         Mgr. Markéta Fibigerová
Zřizovatel                          Mgr. Markéta Fibigerová
Místo inspekční činnosti            K cihelně 129, Satalice, 190 15 Praha 9
Termín inspekční činnosti           1. 6. 2021 − 3. 6. 2021


Inspekční činnost byla zahájena předložením pověření k inspekční činnosti .


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.
Inspekční činnost byla vykonána na žádost podle § 174 odst. 7 školského zákona.



                                          Charakteristika
Právnická osoba 1. IT Gymnázium s.r.o. (dále „škola“ nebo „gymnázium“) vykonává
činnost střední školy a školní jídelny-výdejny od 1. 9. 2020. Poskytuje vzdělávání zakončené


2020/2021
maturitní zkouškou v denní formě v oboru vzdělání Gymnázium. Škola se profiluje
rozšířenou výukou informačních a komunikačních technologií (dále „ICT“), cizích jazyků
a tělesné výchovy. Koncept vzdělávání je založen na integraci vzdělávacích oblastí
stanovených Rámcovým vzdělávacím programem pro gymnázia do výukových bloků
s humanitním, přírodovědným a technickým zaměřením (humanities; science; infor/matika;
zdraví a sport). Samostatný předmět vuelta, jehož název (odkaz na cyklistický závod)
symbolizuje dosažení cíle různými cestami, se zaměřuje na rozvoj klíčových kompetencí,
vede žáky k hodnocení vlastního pokroku, ke zdravé sebereflexi i spolupráci s ostatními.
Jazykové kompetence žáků jsou vhodně rozvíjeny přípravou na mezinárodní certifikované
zkoušky, spoluprací s mezinárodní neziskovou organizací AFS, která organizuje
mezikulturní pobyty, a nabídkou výuky druhého cizího jazyka (španělský jazyk).
Gymnázium sídlí na okraji města v pronajaté budově obklopené zelení.
K termínu inspekční činnosti se ve dvou třídách prvního ročníku vzdělávalo celkem 29 žáků.


                         Hodnocení podmínek vzdělávání
Ředitelka školy (dále „ředitelka“) stanovila na základě aktuálních podmínek a potřeb školy
jasně formulovanou vizi a strategii rozvoje gymnázia. V souladu se zaměřením školy
a koncepčními záměry je kladen důraz nejen na podporu informační a informatické
gramotnosti a rozvoj kritického myšlení, ale i na vytváření sociálních dovedností, týmovou
spolupráci a osobní zodpovědnost za výsledky vzdělávání. Stanovené priority se postupně
daří naplňovat, příkladem jsou navázané partnerské vztahy s předními technologickými
firmami, jež zaručují implementaci aktuálních trendů v oblasti informačních
a komunikačních technologií do vzdělávání. Přínosné je především zapojení odborníků
z praxe do výchovně vzdělávacího procesu. Naopak oblast personálních podmínek vyžaduje
zlepšení.
Ředitelka uplatňuje demokratický styl řízení, založený na konstruktivním dialogu všech
aktérů vzdělávání, což se příznivě promítá do atmosféry školy. Vedení školy (ředitelka a její
zástupkyně) tvoří efektivně spolupracující tým s přesně vymezenými pravomocemi
a povinnostmi. Vytvořená organizační struktura odpovídá charakteru a velikosti školy.
Pravidelné porady vedení a neformální setkávání s pedagogy zajišťují plynulý chod
gymnázia. Zásadní pedagogické dokumenty a opatření týkající se vzdělávání jsou
projednávány pedagogickou radou.
Vzhledem ke krátké existenci školy se postupně dotváří mechanismy pro monitorování
a vyhodnocování kvality poskytovaného vzdělávání. Kontrolní a hospitační činnost je sice
vedením školy vykonávána v potřebném rozsahu, avšak ze závěru hospitací nevyplývají
jednoznačná zjištění z výuky, ani konkrétní doporučení či opatření směřující ke zlepšení
pedagogické práce učitelů.
Vzdělávání zajišťuje 6 pedagogických pracovníků včetně kvalifikovaného asistenta
pedagoga. Předpoklad odborné kvalifikace nesplňují 3 vyučující. Převažující počet méně
zkušených a začínajících pedagogů klade zvýšené nároky na soustavnou metodickou
podporu ze strany školy. Ředitelka podporuje vzájemné hospitace učitelů a aktivní
spolupráci malého pedagogického týmu včetně sdílení některých výukových materiálů.
Další vzdělávání pedagogických pracovníků (dále „DVPP“) se zaměřuje především na
profesních růst učitelů v oblasti informačních komunikačních technologií. DVPP však
vychází především ze zájmu pedagogů a v dostatečné míře tak nereflektuje další potřeby




2020/2021                                    2
školy, tj. doplnění odborné kvalifikace pedagogů, vzdělávání v oblasti didaktiky a metodiky
vyučovaných předmětů a implementace aktivizačních metod a forem do výuky.
Vícezdrojové financování školy umožňuje její plynulý chod i naplňování vzdělávacího
programu. V souladu s koncepčními záměry a svým změřením je gymnázium vybaveno
moderními informačními a komunikačními technologiemi. Efektivita vzdělávání je
zvyšována využíváním interaktivních tabulí a prezentační technikou. Během výuky jsou
žákům k dispozici školní laptopy. Využívané výukové platformy slouží k rychlé a komfortní
komunikaci aktérů vzdělávání, sdílení výstupů z vyučovacích hodin i dalších studijních
materiálů a k zadávání domácích úkolů. Počet kmenových učeben je dostačující, zázemí
žákům poskytuje školní klub a aula s knižním fondem. Pro tělovýchovné aktivity jsou
využívány pronajímané prostory místní sokolovny a především prostorná zahrada školy.
Zajištění bezpečnosti žáků je věnována potřebná pozornost. Vstupní prostory objektu jsou
zabezpečeny vstupním elektronickým systémem. Školní stravování je umožněno ve školní
jídelně – výdejně.


                          Hodnocení průběhu vzdělávání
Společným znakem vzdělávání je přátelská, respektující atmosféra a empatický přístup
pedagogů k žákům. Vzhledem k zaměření školy a malému počtu žáků se při přechodu na
distanční formu vzdělávání a po návratu k prezenční výuce nevyskytly zásadní problémy.
Výuka v blocích podporuje pochopení učiva v širších souvislostech, v kontextu s vývojem
i současnými trendy v jednotlivých vzdělávacích oblastech. Významným rysem vzdělávání
je i práce žáků na projektech, jejichž tematické zaměření zejména umožňuje současně
získávat poznatky z různých vzdělávacích oblastí.
Propracovaná vstupní motivace, střídání aktivit (skupinová, samostatná práce) i nápaditá
zadání úkolů zvyšovaly zájem žáků a jejich spoluzapojení do vzdělávacího procesu.
K podpoře názornosti a čtenářské gramotnosti byla příkladně využita práce s textem
(interpretace textu, filmový dokument). Žáci projevovali schopnost kriticky myslet
a argumentovat na základě poznatků získaných z různých informačních zdrojů. Vyučující
vhodně využila práci ve dvojicích k rozvoji prezentačních dovedností žáků. Tandemová
výuka některých předmětů umožňovala individuální přístup a vhodným způsobem
směřovala k osobnostnímu rozvoji žáků, vhodně rozvíjela motivaci k učení. Účinnost
poskytovaného jazykového vzdělávání byla ve sledované hodině anglického jazyka
zvyšována účastí kvalifikované rodilé mluvčí. Učitelé poskytovali žákům objektivní zpětnou
vazbu o jejich učebním pokroku a úspěšnosti. Práce s chybou vedla žáky k uvědomění si
správného postupu při řešení. V průběhu jednotlivých vyučovacích bloků byly vhodně
zařazovány hygienické a relaxační chvilky k udržení pozornosti a zájmu žáků. Moderní
technologie byly běžnou součástí výuky a přispívaly k její větší názornosti.
Ve vzdělávání převládala frontální forma vyučování nejčastěji ve spojení s metodou
řízeného rozhovoru a samostatnou či skupinovou prací žáků, což v některých případech
k vedlo k pasivitě části žáků, rovněž tak nebyl vytvořen dostatečný prostor pro jejich
souvislejší slovní projev v některých předmětech. Menší pozornost byla věnovaná
hodnocení úrovně jejich ústního projevu. Dalším didaktickým nedostatkem byl chybějící
závěr vyučovací hodiny, jež by vedl ke společnému shrnutí důležitých poznatků, zhodnocení
průběhu vzdělávání, sebereflexi žáků a ověření stanoveného cíle. Formativní hodnocení
i sebehodnocení žáků bylo v některých hodinách uplatňováno, nebylo ale dostatečně využito
k potřebnému zvýšení efektivity vzdělávacího procesu. Chyběla diferenciace úkolů



2020/2021                                   3
s ohledem na vzdělávací potřeby žáků, studijní potenciál jednotlivců tak nebyl vždy
efektivně využit.


                         Hodnocení výsledků vzdělávání
Ke vzdělávání byli přijímáni žáci na základě osobního pohovoru, v jehož rámci je zjišťována
jejich motivace ke vzdělávání a úroveň osvojení anglického jazyka. Adaptaci žáků na
specifika vzdělávání napomáhá rodinné prostředí i předmět vuelta. Systematická a důsledná
práce s malým třídním kolektivem i s jednotlivými žáky vytváří předpoklady pro řešení
případných vztahových problémů v počátečním stádiu a umožňuje zahájení okamžité
intervence. Účinnost poskytovaných podpůrných opatření zvyšuje i spolupráce učitelů
s asistentkou pedagoga.
Škola má vytvořeny propracované mechanismy interního hodnocení. Hodnocení výsledků
vzdělávání probíhá v rámci jednání pedagogické rady, na úrovni vedení školy a také v rámci
tripartitního jednání mezi žákem, rodičem a pedagogem. V souvislosti se zavedením
distančního vzdělávání zefektivnilo vedení školy ve spolupráci s pedagogy systém
hodnocení. Zavedené mapy učebního pokroku žáků (tzv. hodnotící sheety/přehledy)
umožňují sledovat individuální pokrok každého žáka ve vzdělávacích oblastech včetně
dosažené míry rozvoje klíčových kompetencí. Kombinace motivačního slovního hodnocení
a známky poskytuje žákům ucelený obraz o míře osvojených vědomostí a dovedností. Takto
nastavený systém hodnocení má formativní potenciál a žákovi představuje možnosti dalšího
zlepšení. Škola opírá hodnocení žáků i o žákovské projekty. Celkové výsledky vzdělávání
jsou příznivé včetně nulové neomluvené absence.


                                         Závěry
Silné stránky
- výuka v blocích a projektové vyučování vede k učení v souvislostech,
- propracovaný způsob interního hodnocení umožňuje sledovat individuální pokrok žáka
  v rámci vyučovacího předmětu včetně rozvoje klíčových kompetencí,
- spolupráce s předními technologickými firmami, příznivé materiálně-technické
  podmínky a efektivní využívání moderních technologií.
Slabé stránky a/nebo příležitosti ke zlepšení
- nízká míra kvalifikovanosti pedagogického sboru a nekoncepční pojetí DVPP,
- menší prostor pro souvislejší vyjadřování žáků v některých předmětech, malá pozornost
  věnovaná didaktickému závěru vyučovací hodiny.
Doporučení pro zlepšení činnosti školy
- zaměřit další vzdělávání pedagogických pracovníků na doplnění kvalifikačních
  předpokladů a na implementaci aktivizačních metod a forem do výuky,
- hospitační činnost cíleně směřovat ke konkrétním doporučením pro zkvalitnění výuky,
  důsledně sledovat účinnost přijatých opatření,
- častěji diferencovat výuku s ohledem na rozvoj studijního potenciálu žáků,
- efektivněji pracovat se závěry vyučovacích hodin, důsledně ověřovat splnění stanoveného
  vzdělávacího cíle, vytvářet větší prostor pro souvislejší ústní vyjádření žáků.


2020/2021                                   4
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


              Seznam dokladů, o které se inspekční zjištění opírají
 1.     Rozhodnutí MŠMT ve věci návrhu na zápis změny v údajích vedených v rejstříku
        škol a školských zařízení č. j. 12587/2019 ze dne 28. 5. 2019 s účinností od 1. 9. 2020
 2.     Jmenování do funkce ředitelky školy s účinností od 1. 9. 2020
 3.     Výpis z rejstříku škol a školských zařízení, platný k termínu inspekční činnosti
 4.     Školní řád, Klasifikační řád, školní rok 2020/2021včetně aktualizace
 5.     Školní vzdělávací program oborů vzdělávání 79-41-K41 platný k termínu inspekční
        činnosti
 6.     Záznamy z pedagogických rad, školní rok 2020/2021 vedené k termínu inspekční
        činnosti
 7.     Vybraný vzorek z personální dokumentace pedagogických pracovníků vedené
        k termínu inspekční činnosti
 8.     Vybraný vzorek ze školní matriky vedené k termínu inspekční činnosti
 9.     Třídní knihy, školní roky 2020/2021 vedené k termínu inspekční činnosti
10.     Rozvrh vyučovacích hodin školní rok 2020/2021 platný k termínu inspekční činnosti
11.     Portfolio výchovného poradce a metodika prevence vedené ve školním roce
        2020/2021
12.     Kniha evidence úrazů vedené k termínu inspekční činnosti
13.     Účetní závěrka za rok 2020
14.     Výpisy zápisů z účetnictví za rok 2020/2021 k termínu inspekční činnosti



                                           Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Pražský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.a@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2020/2021                                      5
Složení inspekčního týmu a datum vyhotovení inspekční zprávy


Mgr. Ivana Kučerová, školní inspektorka, vedoucí
                                                    Mgr. Ivana Kučerová v. r.
inspekčního týmu

PhDr. Bc. Tibor Slažanský, školní inspektor         PhDr. Bc. Tibor Slažanský v. r.


Ing. Marta Dykovská, kontrolní pracovnice           Ing. Marta Dykovská v. r.




V Praze 24. 6. 2021




Datum a podpis ředitelky školy potvrzující projednání a převzetí inspekční zprávy

Mgr. Markéta Fibigerová, ředitelka školy           Mgr. Markéta Fibigerová v. r.

V Praze 24. 6. 2021




2020/2021                                     6
