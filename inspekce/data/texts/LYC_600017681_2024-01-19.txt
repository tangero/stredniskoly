                                 Česká školní inspekce
                               Moravskoslezský inspektorát
                               Matiční 20, 702 00 Ostrava
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIT-151/24-T
                                       Sp. zn. ČŠIT-S-24/24-T


Název                               Střední průmyslová škola stavební, Ostrava,
                                    příspěvková organizace
Sídlo                               Středoškolská 2992/3, 700 30 Ostrava-Zábřeh
E-mail                              skola@stav-ova.cz
IČO                                 00 602 116
Identifikátor                       600 017 681
Právní forma                        příspěvková organizace
Zastupující                         PaedDr. Zdeňka Klečková
Zřizovatel                          Moravskoslezský kraj
Místo inspekční činnosti            Středoškolská 2992/3, Ostrava-Zábřeh
Inspekční činnost na místě          19. 1. 2024 − 24. 1. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b), c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů. Zjišťování a hodnocení naplnění školních vzdělávacích programů.
                                   Charakteristika
Střední průmyslová škola stavební, Ostrava, příspěvková organizace (dále „škola“)
vykonává činnost střední školy.
V době inspekční činnosti škola poskytovala vzdělávání ve třech oborech vzdělání ukončené
maturitní zkouškou 36-47-M/01 Stavebnictví, 78-42-M/01 Technické lyceum a 36-46-M/01
Geodézie a katastr nemovitostí.
Počet žáků ve škole měl v posledních letech vzestupnou tendenci. Ve školním roce
2023/2024 bylo ve dvaceti třídách zapsáno 506 žáků, z toho bylo identifikováno 39 žáků
se speciálními vzdělávacími potřebami, kterým byla poskytována podpůrná opatření
v rozsahu 1. – 5. stupně.
Stravování je žákům poskytováno ve školském zařízení umístěném v blízkosti školy.


                         Hodnocení podmínek vzdělávání
Ředitelka školy působí na vedoucím pracovním místě od roku 2021. V rámci pedagogického
vedení účelně delegovala kompetence a odpovědnost za konkrétní úkoly na dvě zástupkyně.
Poradními orgány ředitelky jsou pedagogická rada a sedm předmětových komisí. Přenos
kompetencí je funkční a vykazuje znaky kvalitního řízení. Škola má zpracovanou Koncepci
vedení a rozvoje školy na období 2021 – 2027, která vychází z priorit a specifických cílů
stanovených zřizovatelem. Vytyčuje jednoznačné cíle, které jsou v souladu s profile m
absolventa a směřují k podpoře vzdělávacích potřeb žáků. Škola postupně naplňuje
stanovené priority jejího rozvoje jak v materiální oblasti, tak především ve zkvalitňo vá ní
výuky. Systém kontrolní a hospitační činnosti je nastaven a sledování průběhu vzdělávac ího
procesu je systematicky plánováno. Vyučujícím je poskytována konkrétní zpětná vazba
k jejich práci a z celkové analýzy hospitační činnosti jsou zpracovány závěry, které přináší
podněty ke zlepšení pedagogického procesu, např. vhodné střídání metod a forem výuky,
podpora komunikativních kompetencí žáků, individuální přístup k žákům. Vzájemné
náslechy učitelů pro sdílení dobré praxe jsou na škole aktivně využívány. S výstupy z těchto
činností jsou účelně pedagogové seznamováni na jednání předmětových komisí včetně
přijímání relevantních opatření ke zjištěným nedostatkům. Přesto je potřeba zefektivnit
celkový kontrolní systém v oblasti učební a odborné praxe a nastavit pravidla pro tvorbu
a následné využití žákovských portfolií. Studentská rada žáků přináší vedení inspirac i
a návrhy na organizování aktivit nebo zlepšení materiálního zázemí školy. Specifická
spolupráce s firmami (poskytování vzorníků, nástrojů a zařízení, organizování soutěží apod.)
a dalšími sociálními partnery především v oblasti odborného vzdělávání podporuje rozvoj
odborných kompetencí žáků.
Pedagogický sbor v posledních letech prochází přirozenou obměnou. Nové a začínajíc í
pedagogy podporují vždy členové předmětových komisí, kteří pak s vedením školy hledají
možnosti jejich rozvoje. Velkým přínosem pro rozvoj odborných kompetencí žáků jsou
odborníci z praxe. Vedení školy má vypracovaný plán dalšího vzdělávání pedagogickýc h
pracovníků, kde účastí jsou prohlubovány znalosti a dovednosti učitelů v didaktické oblasti,
zejména v uplatňování pestrých a různorodých metod a forem výuky, účelné práci se
vzdělávacím cílem, což bylo patrné i při inspekčních hospitacích, ale také při odborném
vzdělávání využívání nových technologií a moderních poznatků.
Systém školních poradenských služeb koordinuje výchovná poradkyně a školní metodik
prevence, kteří spolupracují se všemi pedagogickými pracovníky, zejména s třídními učiteli.


                                            2/8
Výchovná poradkyně má pravidelný kontakt s žáky, a tak včas jsou zachyceny projevy
rizikového chování. Individuální konzultace jsou žákům poskytovány i nad rámec
konzultačních hodin. V oblasti prevence školní neúspěšnosti má škola vypracovano u
jednotnou strategii vyhledávání žáků ohrožených studijním neúspěchem. Výchovná
poradkyně prokazatelně informuje učitele o doporučených postupech při vzdělávání žáků se
speciálními vzdělávacími potřebami. Akce k podpoře klimatu ve třídě se konají v rámci
adaptačních a lyžařských kurzů a v některých třídnických hodinách. Výchovná poradkyně
zajišťuje také oblast kariérového poradenství, spolupracuje s řadou organizací při pořádání
akcí pro žáky v rámci uplatnění na trhu práce a oblasti následného vzdělávání po ukončení
studia.
Vícezdrojové financování umožňuje realizaci školních vzdělávacích programů
ve stanoveném rozsahu. Vedení školy průběžně vyhodnocuje stav materiálních podmínek
pro vzdělávání a usiluje o jejich zkvalitňování. Cíleně škola vynakládá finanční prostředky
pro modernizaci výpočetní techniky včetně programového vybavení a na pořízení odborných
i digitálních pomůcek pro odborné vzdělávání žáků. Škola vhodně použila finanč ní
prostředky poskytnuté z Národního plánu obnovy, pořídila digitální učební pomůcky pro
rozvoj informatického myšlení žáků a jejich digitálních kompetencí, pro znevýhodněné žáky
notebooky a uskutečnilo se doučování žáků. Škola je zapojena v projektu Jan Amos
Komenský (finanční prostředky využívá na vzdělávání zaměstnanců, inovativní vzdělává ní
atd.) a ERASMUS+ (mobilita čtyř učitelů odborných předmětů v Itálii a Španělsku). Od
roku 2015 se žáci školy účastní aktivit v programu DofE (Mezinárodní cena vévody
z Edinburghu - The Duke of Edinburgh’s Award). Zřizovatel pravidelně poskytuje finanč ní
prostředky na podporu výuky anglického jazyka zapojením rodilého mluvčího.
Vedení školy systematicky usiluje o vytvoření vhodných podmínek pro zajištění
psychického i fyzického bezpečí žáků. Škola pravidelně organizuje pro žáky různorodé
aktivity, o přestávkách a volných hodinách mohou žáci využit venkovní hřiště nebo atrium.
Ke školním úrazům dochází zejména v tělesné výchově a při sportovních aktivitách. Škola
pravidelně provádí analýzu úrazů. Nadále je žádoucí se zabývat riziky, věnovat pozornost
příčinám a okolnostem vzniku školních úrazů a přijímat adekvátní opatření.
Školní stravování je žákům zajištěno ve školní jídelně sousední Střední průmyslové školy
chemické akademika Heyrovského, Ostrava, příspěvková organizace. Soukromý subjekt
v budově školy provozuje školní bufet a nápojový automat.


                          Hodnocení průběhu vzdělávání
Průběh středního vzdělávání žáků byl sledován ve všeobecně vzdělávacích i odborných
předmětech ve všech vyučovaných oborech. Hospitovaná výuka probíhala v celkově
příznivé pracovní atmosféře s pozitivním přístupem vyučujících k žákům. Partnerský přístup
pedagogů napomáhal rozvoji sociálních a komunikačních kompetencí žáků. Nebyly
zaznamenány žádné kázeňské problémy, či narušování vlastního průběhu hodin. Vzdělávac í
cíle hodin všeobecných vzdělávacích předmětů ve střední škole vycházely většinou
z očekávaných výstupů uvedených ve školních vzdělávacích programech a směřovaly
především k získávání či upevňování znalostí a dovedností žáků, postojová složka byla
zařazena pouze ojediněle. Se vzdělávacími cíli pracovali většinou učitelé, žáci spíše
ojediněle. Nejčastěji zařazovanou formou výuky byl povětšinou výklad učitele v kombinaci
se samostatnou prací žáků nebo prací ve dvojicích, v některých hodinách byla zařazena
skupinová práce. Hodnocení žáků a jejich sebehodnocení bylo ve sledovaných hodinách
využíváno jen v omezené míře. K vyhledávání, vyhodnocení a používání informac í


                                           3/8
z různých zdrojů byli žáci systematicky vedeni spíše v odborném vzdělávání. V průběhu
všech sledovaných hodin učitelé v malé míře využívali možnosti diferencovat úkoly podle
individuálních potřeb žáků. Vyučující nevěnovali dostatečnou pozornost reflexi průběhu
hodiny v jejím závěru, většinou pouze shrnuli učivo, které bylo probráno, žáci se do
hodnocení hodiny aktivně nezapojovali.
Ve sledovaných hodinách vzdělávací oblasti jazyk a jazyková komunikace byly v různé
četnosti zastoupeny účelně vzdělávací formy frontálního nebo i skupinového charakteru.
V hodinách cizích jazyků byly systematicky správně rozvíjeny komunikační dovednosti,
nácvik správné výslovnosti, psaného projevu, ale i samotné porozumění cizojazyč né ho
projevu. Většina učitelů kladla důraz na rozvoj komunikačních dovedností žáků. Po celou
dobu těchto vyučovacích hodin bylo navozené správné cizojazyčné prostředí, které vhodně
podporovalo komunikativní kompetence žáků a motivovalo žáky k přípravě k mezinárod ním
zkouškám. V některých hodinách byly vhodně zařazeny didaktické hry s účelným využitím
digitálních technologií. Hodiny českého jazyka procvičovaly gramatiku, podporovaly
čtenářskou gramotnost, lásku k literatuře a poezii, vedly k pochopení literárních děl nebo
cíleně připravovaly k maturitní zkoušce. V oblasti matematického a přírodovědného
vzdělávání byli žáci cíleně vedeni k logickému myšlení, volbě správného postupu při řešení
plněných úkolů i k dodržování správné odborné terminologie. Použité metody a formy
výuky, digitální technologie i názorné pomůcky byly zvoleny účelně. V některých hodinách
vyučující žákům sami prakticky demonstrovali pokusy nebo k jejich předvedení využili
videonahrávky. V průběhu výuky měli dostatečný prostor pro komunikaci a dostávali
účinnou zpětnou vazbu využitelnou k jejich dalšímu učení. Žáci byli účinně podněcováni
k úsilí plnit úkoly, cíleně byla posilovaná jejich motivace k učení. Ve všech sledovanýc h
hodinách docházelo k propojení učiva s reálným praktickým životem nebo se znalosti
z jiných předmětů. Často bylo využíváno samostatné práce žáků u tabule s efektivní zpětnou
vazbou od jednotlivých pedagogů, u samostatné práce učitelé se žáky individuá lně
konzultovali postupy jejich práce.
Ve většině hospitovaných vyučovacích hodin odborných předmětů převažovala samostatná
práce žáků na zadaných úkolech, v některých případech komplexního charakteru, které byly
součástí ročních projektů. Přínosné propojování teoretických poznatků se zkušenostmi
z praxe ve výuce v odborných předmětech významně zvyšovalo efektivitu získávání
potřebných odborných kompetencí žáků, kteří dokázali aplikovat příklady využití, znalosti
a dovednosti z předmětu v jejich reálné situaci. Během výuky byl kladen dostatečný důraz
na využití odborné terminologie a částečně i na praktické řešení problémů. Žáci při
zpracování úkolů účelně využívali digitální technologie, dobře ovládali speciální software
a efektivně využívali různé zdroje informací (využívali katalogy výrobků, vzorníky, internet
apod.). V rámci mezipředmětových vztahů aplikovali ve své samostatné práci získané
znalosti o materiálech i technologických postupech. Žáci byli vedeni k uplatňová ní
předepsaných technických a provozních, ale i estetických požadavků na navrhované stavby.
Učitelé průběžně poskytovali žákům kvalitní zpětnou vazbu k jejich práci a dopomoc
v případech jejich individuálních potřeb. V těchto prakticky zaměřených hodinách působili
vyučující spíše jako odborní konzultanti, převažovala aktivní práce žáků. Všechny sledované
vyučovací hodiny se vyznačovaly výrazným propojením vzdělávacího obsahu s reálnou
praxí. Komunikativní dovednosti žáků byly rozvíjeny většinou jen prostřednictvím řízeného
rozhovoru s učitelem, do kterého se však zapojovali jen někteří z nich.
Průběh praktického vyučování se vyznačoval promyšlenou organizací pracovních činností,
přičemž pojetí výuky ovlivňovala osobnost vyučujícího a jeho praktická zkušenost. Žáci
pracovali převážně ve skupinách nebo ve dvojicích. Rozsah jejich pracovních činností byl
na dobré úrovni. Učitelé sledovali pokroky žáků, poskytovali jim okamžitou zpětnou vazbu


                                            4/8
a v případě potřeby také individuální pomoc. Z přímého pozorování bylo patrné, že si žáci
při získávání odborných dovedností systematicky osvojují technologické postupy pro
nezbytnou budoucí praxi a získávají smysl pro kvalitu, přesnost a zodpovědnost.


                          Hodnocení výsledků vzdělávání
Škola průběžně sleduje individuální vzdělávací výsledky žáků. Pro ověřování jejich dílčích
znalostí a dovedností využívá standardní interní hodnotící nástroje. Vzdělávací výsledky
žáků pedagogové průběžně ověřují. Ke zjištění úrovně jejich dosažených znalostí
a dovedností využívají kromě běžných evaluačních nástrojů (písemné či ústní zkoušení) také
formu komplexních žákovských projektů, a to zejména v odborném vzdělávání. V některých
ročnících to jsou i celoroční projekty s významným podílem samostatné tvůrčí práce žáků,
např. zpracování kompletní projektové dokumentace stavby dle vlastního výběru, což
efektivně propojuje vzdělávací obsah s praxí a pozitivně ovlivňuje rozvoj klíčovýc h
a zejména odborných kompetencí žáků. Pravidla pro hodnocení výsledků vzdělávání žáků
jsou srozumitelně nastavena, kritéria hodnocení v jednotlivých vzdělávacích oblastech
sjednocují pedagogové v příslušných předmětových komisích. Pro objektivizaci úrovně
dosažených výsledků využívá škola hodnocení výsledků u maturitní zkoušky nebo zpětnou
vazbu od zaměstnavatelů, kde žáci realizují praktické vyučování. Informovanost žáků i jejich
zákonných zástupců o vzdělávacích výsledcích je zajištěna elektronickým informač ním
systémem i pravidelnými třídními schůzkami.
K získání objektivní zpětné vazby ke kvalitě hodnocení vzdělávání žáků se škola začlenila
do několika interních i externích testování. Interní testování je realizováno formou vlastníc h
ročníkových testů ve všech maturitních předmětech dvakrát do roka a výsledky byly
předmětovými komisemi systematicky analyzovány a společně s vedením školy byla
přijímána účinná opatření k jejich zlepšení, např. podporou čtenářské gramotnosti nebo
rozšířením doučování. Škola se v rámci testování středních škol v České republice zapojila
do zjišťování úrovně žákovských znalostí přírodovědné gramotnosti u žáků 1. ročníku
a čtenářské gramotnosti u žáků 2. ročníku. Ve srovnání s žáky ostatních škol stejného typu
dosáhli žáci průměrných výsledků.
Celkové výsledky vzdělávání žáků za poslední tři školní roky vykazují srovnatelnou dobrou
úroveň. Průměrně 20 % žáků prospělo s vyznamenáním a 4 % žáků neprospělo. Absence
žáků v tomto období činila průměrně 66 zameškaných hodin na žáka za rok. Žákům, kteří
jsou v průběhu studia ohroženi rizikem školního neúspěchu, je poskytována podpora na
úrovni jednotlivých učitelů případně třídních učitelů. Učitelé poskytují těmto žákům
individuální konzultace, motivují je k pravidelnému plnění studijních povinností, v případě
potřeby komunikují se zákonnými zástupci žáků, pro vybrané vyučovací předměty je
realizováno doučování. Motivace žáků k přípravě, účasti a získání certifikátu na
mezinárodních jazykových zkouškách je odrazem kvality vzdělávacího procesu
v cizojazyčném vzdělávání. Při ukončování vzdělávání maturitní zkouškou dosahují žáci
školy dlouhodobě dobrých výsledků. V posledních třech letech hrubá neúspěšnost žáků
školy u maturitní zkoušky činila průměrně 7 %. Na základě analýzy výsledků maturitní
zkoušky pak předmětové komise a vedení nastavují účinná opatření.
Školní poradenské pracoviště se dlouhodobě zabývá řešením zvýšené absence žáků.
V individuálních případech je neomluvená absence řešena uložením kázeňských opatření
a pohovorem se zákonnými zástupci. Škola průběžně sleduje chování žáků, oceňuje jejich
úspěchy (zejména při reprezentaci školy, aktivní přístup ke vzdělávání apod.) a přijímá
opatření k posílení kázně při neplnění povinností stanovených školním řádem (např.


                                             5/8
v souvislosti s pozdním omlouváním absence, nebo při neomluvené absenci apod.). Škola se
zaměřuje na pozitivní motivaci žáků k dosahování úspěšnosti ve vzdělávání, což dokládá
vysoký počet udělovaných pochval. V oblasti kariérového poradenství škola systematick y
cílí na otázky volby povolání spočívající především v pomoci žákům při jejich rozhodování
o dalším studiu či jejich uplatnění v praxi. Škola usiluje o sledování úspěšnosti svých
absolventů, 90 % žáků pokračuje ve studiu dál na vysokých školách.
Vhodné podmínky jsou vytvářeny pro rozvoj nadání žáků a jejich zájmu o studovaný obor.
Žáci školy se pravidelně účastní mnoha vědomostních a dovednostních soutěží a olympiád,
ve kterých dosahují velmi dobrých výsledků. Příkladné jsou jejich úspěchy opakovaně
dosahované v odborně zaměřených soutěžích s vysokou odbornou náročností. Škola
pestrými způsoby podporuje profesní rozvoj žáků uplatnitelný v jejich dalším studiu nebo
praxi a ve spolupráci se sociálními partnery a vzdělávacími institucemi vhodně doplňuje
vzdělávací obsah realizací různých žákovských projektů a školních akcí, zapojuje žáky do
spolupráce s vysokými školami.


                                         Závěry
Vývoj školy
– Od poslední inspekční činosti došlo ke změně vedení školy.
– V posledních letech dochází k nárustu žáků napříč obory.
– Zapojení do různorodé projektové činnosti.
– Vedení školy od minulé inspekční činnosti přijalo opatření na základě zjištění České
  školní inspekce.
Silné stránky
– Spolupráce s mnoha sociálními partnery, která podporuje odborné kompetence žáků.
  (1.5)
– Jazykové vzdělávání je na dobré úrovni a žáci jsou motivováni k účasti na mezinárod níc h
  zkouškách. (5.3)
– Zapojení žáků a jejich motivace do různorodé činnosti, středoškolské odborné činnosti,
  soutěží a tvorba reálných modelů v rámci volnočasových aktivit. (5.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Vnitřní kontrolní systém není efektivně nastaven v oblasti praktického vyučování. (2.1)
– Závěry hodin byly většinou jen formální a neposkytovaly adekvátně zpětnou vazbu
  směrem k žákům, vrstevnické hodnocení a sebehodnocení využíváno v malé míře. (4.3)
– Diferenciace učiva podle individuálních potřeb žáků nebo úlohy rozdílné kognitivní
  náročnosti se ve výuce objevovaly v malé míře. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz




                                            6/8
Doporučení pro zlepšení činnosti školy
– Nastavit účelně vnitřní kontrolní systém pro celou oblast vzdělávání, vést žáky k tvorbě
  portfolia.
– Poskytovat žákům efektivní zpětnou vazbu vzhledem ke stanoveným cílům.
– Zaměřit se ve výuce na diferenciaci učiva a cílenou podporu nadaných žáků.


                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 10 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Školní vzdělávací programy platné ve školním roce 2023/2024
 2.   Školní řád platný ve školním roce 2023/2024
 3.   Plán dalšího vzdělávání pedagogických pracovníků ve školním roce 2023/2024
 4.   Plán kontrolní a hospitační činnosti ve školním roce 2023/2024
 5.   Výroční zpráva školy za školní rok 2022/2023
 6.   Rozvrh vyučovacích hodin střední školy platný ve školním roce 2023/2024
 7.   Školní matrika vedená ve školním roce 2023/2024 (vzorek)
 8.   Třídní knihy vedené ve školním roce 2023/2024 (vzorek)
 9.   Zápisy z jednání pedagogické rady vedené ve školním roce 2023/2024
10.   Doklady o dosaženém vzdělání pedagogických pracovníků školy (vzorek)
11.   Školní strategie prevence rizikového chování
12.   Minimální preventivní program 2023/2024
13.   Dokumentace školního poradenského pracoviště vedená ve školním roce 2023/2024
14.   Dokumentace žáků se speciálními vzdělávacími potřebami vedená ve školním roce
      2023/2024 (vzorek)
15.   Smlouvy o obsahu, rozsahu a podmínkách praktického vyučování (vzorek)
16.   Dokumentace související se zajištěním bezpečnosti a ochrany zdraví žáků při
      poskytování vzdělávání vedená ve školním roce 2023/2024 (vzorek)
17.   Dokumentace vztahující se k finančním a materiálním podmínkám školy pro školní
      rok 2023/2024 (vzorek)
18.   Smlouva o zabezpečení školního stravování Střední průmyslovou školou chemickou
      akademika Heyrovského, Ostrava, příspěvková organizace ze dne 7. 12. 2017 včetně
      příloh




                                           7/8
                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Ing. Martina Colledani, školní inspektorka, vedoucí inspekčního týmu
 Mgr. Sylva Kyselová, Ph.D., MBA, školní inspektorka
 Ing. Jaroslav Král, školní inspektor
 Mgr. Josef Navrátil, školní inspektor
 Bc. Ludmila Kubicová, kontrolní pracovnice
13. 2. 2024




                                          8/8
