                                Česká školní inspekce
                                Jihočeský inspektorát
                         Dukelská 23, 370 01 České Budějovice
____________________________________________________________________________________________________________




                         IN S P E KČNÍ ZP R ÁVA
                                         Čj. ČŠIC-646/24-C
                                      Sp. zn. ČŠIC-S-129/24-C


Název                               Střední odborná škola a Střední odborné učiliště,
                                    Jindřichův Hradec, Jáchymova 478
Sídlo                               Jáchymova 478, 377 01 Jindřichův Hradec
E-mail                              sos-jh@sos-jh.cz
IČO                                 60 816 899
Identifikátor                       600 008 274
Právní forma                        příspěvková organizace
Zastupující                         Mgr. Karel Chalupa
Zřizovatel                          Jihočeský kraj
Místo inspekční činnosti            Jáchymova 478, Jindřichův Hradec
                                    Janderova 190, Jindřichův Hradec
                                    Miřiovského 678, Jindřichův Hradec
Inspekční činnost na místě          22. 5. 2024 − 28. 5. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.


                                         Charakteristika
Střední odborná škola a Střední odborné učiliště, Jindřichův Hradec, Jáchymova 478
(dále „škola“) vykonává činnost střední školy, domova mládeže a školní jídelny. Škola
poskytuje střední vzdělávání zakončené maturitní zkouškou ve čtyřletých oborech vzdělání
18-20-M/01 Informační technologie, 37-41-M/01 Provoz a ekonomika dopravy, 63-41-M/01
Ekonomika a podnikání. Obor 23-44-L/01 Mechanik strojů a zařízení umožňuje po ukončení
třetího ročníku vykonat závěrečnou zkoušku z oboru 23-52-H/01 Nástrojař a následně
po ukončení čtvrtého ročníku zakončit studium maturitní zkouškou. Střední vzdělání
zakončené závěrečnou zkouškou s výučním listem poskytuje škola v tříletých oborech
66-51-H/01 Prodavač, 65-51-H/01 Kuchař-číšník, 23-52-H/01 Nástrojař, 23-55-H/01
Klempíř, 26-51-H/02 Elektrikář-silnoproud a 36-67-H/01 Zedník, u všech těchto
vyučovaných oborů škola rovněž nabízí možnost zkráceného jednoletého studia. K termínu
inspekční činnosti navštěvovalo školu celkem 320 žáků ve 20 třídách, některé třídy jsou
víceoborové. V domově mládeže bylo ubytováno 87 žáků školy a dalších středních škol.


                         Hodnocení podmínek vzdělávání
Vedení školy je složeno z ředitele školy, dvou zástupkyň ředitele školy pro teoretické
vyučování na jednotlivých pracovištích a zástupce pro praktické vyučování. Nastavení
kompetencí vychází z podmínek školy, součástí širšího vedení jsou také vedoucí
jednotlivých úseků. Koncepční cíle jsou rozpracovávány v ročních plánech práce,
pro aktuální školní rok je jednou z priorit úprava oborové struktury s důrazem
na uplatnitelnost žáků s nižšími studijními předpoklady a požadavky regionálního trhu
práce. Stanovené cíle se daří naplňovat především v postupném zkvalitňování materiálníc h
podmínek výuky, k pozitivnímu posunu došlo také u zařazování forem a metod výuky
s ohledem na aktivní zapojení žáků. Nastavení školského informačního systému umožnilo
zlepšit komunikaci se zákonnými zástupci, možnost efektivnějšího předávání informac í
napříč pracovišti celého subjektu např. sloučením oddělených informačních systémů však
využita nebyla. Škola také dostatečně nevyužívá informační potenciál internetových stránek .
V době inspekční činnosti obsahovaly řadu neaktuálních informací, případně chyběly
informace k aktuálnímu dění (např. k organizaci odborné praxe ve 2. a 3. ročníku oborů
vzdělání s maturitní zkouškou v červnu 2024).
Kontrolní činnost je v některých oblastech spíše formální, v případě zjištění nedostatků není
vždy důsledně sledováno jejich odstranění. Nedůsledná aplikace legislativních změn
se promítá do kvality průběhu vzdělávání i povinné dokumentace školy, která tak vykazuje
řadu zásadních i dílčích nedostatků. Hospitační činnost vedení školy není systematick y
plánována a zaměřuje se zejména na řešení aktuálních problémů ve výuce, menší četnost
hospitací neposkytuje většině pedagogů potřebnou průběžnou zpětnou vazbu o kvalitě jejich
výuky.
Složení pedagogického sboru není příliš stabilní, časté změny představují riziko
pro vytváření a naplňování dlouhodobější strategie rozvoje školy, v některých oborech také
při zajišťování kvalitního vzdělávání. Spolupráce pedagogů probíhá zejména v rámci
předmětových komisí jednotlivých pracovišť, předmětem jsou témata spojená s organizac í,
průběhem a ukončováním vzdělávání. Užší spolupráce mezi jednotlivými pracovišti
systematicky nastavena není. Vedení školy vytváří podmínky pro další profesní rozvoj
pedagogů, kteří se vzdělávacích akcí účastní zejména na základě svého zájmu a získané
poznatky následně neformálně sdílejí s ostatními.
Vedení školy získává na podporu vzdělávání a modernizaci školy další finanční zdroje z řady
projektů, tyto finanční prostředky přispěly ke zvýšení kvality zázemí pro vzdělává ní
a promítly se do modernizace materiálně-technického vybavení, zejména IT technologií.
Vybudovány byly nové prostory pro výuku odborných předmětů v oblasti gastronomie,
rekonstrukcí prošel také domov mládeže a školní jídelna.


                                            2/7
Škola rozvíjí efektivní spolupráci s řadou především regionálních externích partnerů. Praxe
v reálném prostředí firem přispívá ke kvalitní přípravě žáků na budoucí povolání a zvyšuje
uplatnitelnost absolventů na trhu práce. Dlouhodobá spolupráce s místními spolky
a organizacemi či řada akcí pro veřejnost je součástí prezentace školy a současně se pod ílí
na vytváření pozitivního vztahu žáků k místu, kde žijí.


                          Hodnocení průběhu vzdělávání
Vzhledem k malému počtu žáků v některých oborech dochází k sestavování víceoborovýc h
tříd, v nichž probíhá společná výuka všeobecně vzdělávacích předmětů, odborné předměty
jsou vyučovány podle oborů. Průběh vzdělávání byl sledován v teoretické i praktické výuce
napříč vyučovanými obory. Pedagogové zpravidla volili vhodné formy a metody s ohledem
na dosažení vzdělávacího cíle. Forma řízeného rozhovoru většinou poskytovala vyučujíc ím
i žákům rychlou zpětnou vazbu o pochopení učiva, méně často byly využity kooperativní
činnosti podporující vzájemnou spolupráci žáků. Zařazování soutěží a kvízů spolu
s využitím různých aplikací vytvářelo prostor pro aktivní zapojení žáků do výuky. V různé
míře byly vytvářeny podmínky pro rozvoj kritického myšlení a komunikativních kompetencí
žáků, v některých hodinách byla sledována příkladná práce s diskusí nad daným tématem
či prezentací žákovských prací. Požadavky kladené na žáky byly přiměřené a srozumite lné,
diferenciace zadávaných úkolů, např. formou úloh různé obtížnosti, s ohledem na studijní
potenciál však v průběhu vzdělávacích aktivit patrná nebyla. Hodiny cizích jazyků byly
převážně vedeny v cílovém jazyce, učivo navazovalo na již získané znalosti a dovednosti
žáků. Důraz byl kladen na odbornou slovní zásobu a rozvoj produktivních řečových
dovedností. Významnou motivací z hlediska rozvoje osobnosti a jazykové gramotnosti je
účast žáků v programech Erasmus+ a eTwinning. Při studijních pracovně poznávacíc h
a pobytových výjezdech do zahraničí žáci uplatňují své jazykové a sociální dovednosti,
během stáží získávají i nové pracovní zkušenosti.
Průběžné hodnocení poskytovalo žákům zpětnou vazbu o aktuální úrovni znalostí
a dovedností, prvky sebehodnocení a vzájemného hodnocení byly využity spíše ojediněle.
Názornost výuky byla zpravidla podpořena názornými pomůckami a praktickými ukázkami.
Digitální technologie byly ve výuce využívány v různé míře. V některých hodinách byla pro
vyhledávání informací vhodně zařazována práce s mobilními telefony, efektivitu výuky také
posilovalo využití učebnic s online podporou. Celkově byla struktura sledovaných hodin
teoretické výuky promyšlená s výjimkou závěru hodin, kdy často chyběl dostatečný časový
prostor pro shrnutí učiva a závěrečné hodnocení vzdělávacího pokroku žáků jako prostředku
pro posílení motivace k učení.
Praktická výuka žáků, kteří pracovali pod vedením učitelů odborného výcviku, navazova la
odpovídajícím způsobem na teoretické vyučování odborných předmětů a byla zaměřena
především na přípravu úspěšného zvládnutí závěrečné zkoušky. Zadávané úlohy vycháze ly
z potřeb žáků a byly zaměřeny na procvičování znalostí a praktických dovedností, při jejich
plnění pracovali žáci společně či samostatně. Vyučující poskytovali žákům směrem
k úspěšnému splnění úkolů potřebnou podporu.
Činnost domova mládeže vhodně navazuje na vzdělávání ve střední škole, odpočinkové
a tematicky zaměřené aktivity podporují naplňování stanovených výchovně- vzděláva c íc h
cílů tohoto školského zařízení. Dostatek prostoru je podle individuálních potřeb žáků
věnován přípravě na vyučování i k osobnímu volnu. Kromě pravidelných aktivit realizuje
domov mládeže příležitostné akce v rámci mezigenerační spolupráce s mateřskými školami
i domovem seniorů. Pestrá nabídka zájmových aktivit, kterou žáci ve velké míře využíva jí,


                                            3/7
přispívá k rozvoji jejich specifického nadání, zájmů a umožňuje smysluplné trávení volného
času.


                          Hodnocení výsledků vzdělávání
K získávání průběžných výsledků žáků využívá škola standardní interní nástroje: testy,
písemné práce, ústní zkoušení. Zpětnou vazbu získává škola také od spolupracujících firem,
u kterých žáci absolvují odborný výcvik, popř. souvislou učební praxi. Ve výběrovém
zjišťování ČŠI v roce 2022/2023 dosáhli žáci školy v testech zaměřených na moderní dějiny
a čtenářskou gramotnost slabých výsledků, jiné externí testování s cílem porovnat skupinové
výsledky škola nevyužívá.
Výsledky vzdělávání žáků jsou sledovány vedením školy na úrovni tříd i jednotlivců v rámci
čtvrtletních jednání pedagogické rady formou přehledů klasifikace. Postupy v případě
školního neúspěchu žáka nejsou napříč školou jednotné, jednou z příčin je stávající nastavení
školního poradenského pracoviště. Výchovná poradkyně se ve své činnosti zaměřuje
především na žáky nematuritních oborů. Systematicky vyhledává žáky ohrožené školním
neúspěchem, sleduje prospěch žáků se speciálními vzdělávacími potřebami, navrhuje
potřebná opatření a následně je vyhodnocuje. Nabízené možnosti k řešení problému jsou
však žáky či zákonnými zástupci využívány v různé míře a nemají vždy potřebný dopad.
V případě pracoviště s obory vzdělání s maturitní zkouškou škola příčiny školního
neúspěchu hlouběji neanalyzuje, opatření ke zlepšení jsou spíše obecná a účinnost dříve
přijatých opatření není systematicky vyhodnocována. Oblast prevence rizikového chování
zaštiťují dvě školní metodičky prevence, preventivní aktivity jsou jako součást vzdělávac ího
procesu realizovány především formou různých projektů, přednášek, společných akcí a jsou
zaměřeny především na vytváření pozitivních vztahů mezi žáky a eliminaci nežádoucího
chování. Přetrvávajícím problémem, který se škole nedaří řešit, je vyšší míra absence včetně
neomluvené. Za neomluvenou absenci uděluje škola kázeňská opatření a snížené stupně
z chování, kritéria pro jejich udělování však nemají transparentní oporu v pravidlech
školního řádu.
Celkové výsledky maturitních zkoušek se při srovnání se stejnými skupinami oborů vzdělání
v České republice pohybují pod průměrem úspěšnosti. V maturitním roce 2022/2023 se
k maturitní zkoušce přihlásilo 22 žáků, z nich uspělo 14 žáků, tj. 63,6 %. Vyšší neúspěšnost
se projevovala zejména ve společné části maturitní zkoušky poskytovaných oborů vzdělání
a týkala se především nekonání či neúspěšného zvládnutí zkoušky v českém jazyce, o něco
lépe uspěli žáci v anglickém jazyce. Z pohledu úspěšnosti oborů vzdělání byly zazname ná ny
nejslabší výsledky u žáků oboru vzdělání Ekonomika a podnikání ve společné části
v českém jazyce (podíl žáků, kteří zkoušku nekonali nebo neuspěli, tzv. hrubá neúspěšnost
činila 44,4 %), v profilové části byla dosažena 50% hrubá neúspěšnost u oboru vzdělání
Informační technologie.
Úroveň dosahovaných výsledků žáků nematuritních oborů je ovlivněna nižším studijním
potenciálem žáků a zčásti také nepodnětným rodinným zázemím. Na konci školního roku
2022/2023 ze 163 žáků prospělo 10 žáků s vyznamenáním, prospělo 134 žáků a neprospělo
19 žáků, tj. 11,7 %. Nízká motivace ke studiu a s tím spojená vysoká absence jsou také
zpravidla příčinou předčasného odchodu ze studia. Přestože zřizovatel podporuje studium
nematuritních technických oborů motivačním stipendiem, v některých oborech odchází
v průběhu studia až polovina žáků. V závěru studia při ukončování vzdělávání závěrečnou
zkouškou však vykazují žáci poměrně dobrou úspěšnost, v roce 2022/2023 z 51 žáků
konajících závěrečnou zkoušku 8 žáků prospělo s vyznamenáním, 41 žáků prospělo a pouze


                                            4/7
2 žáci neprospěli. Přestože na každém pracovišti působí kariérový poradce, infor mace
o uplatnění absolventů na trhu práce, případně o jejich další studijní dráze škola cíleně
nezjišťuje.


                                         Závěry
Vývoj školy
– Od poslední inspekční činnosti došlo k výrazné obměně pedagogického sboru.
– Počet žáků školy je stabilní, mění se početní zastoupení žáků v jednotlivých oborech.
– Škola vzdělává žáky ve vzdělávacím oboru zakončeném maturitní zkouškou 23-44-L/01
  Mechanik strojů a zařízení s možností po ukončení třetího ročníku vykonat závěrečnou
  zkoušku z oboru 23-52-H/01 Nástrojař.
– Probíhá příprava rozšíření nabídky vzdělávacích oborů ukončovaných závěrečnou
  zkouškou.
– Škola se aktivně zapojila do projektů eTwinning a Erasmus+.
– Materiální podmínky pro vzdělávání jsou průběžně modernizovány. Proběhla
  rekonstrukce domova mládeže a školní jídelny, nově bylo vybudováno zázemí
  pro praktickou výuku oboru kuchař-číšník.
Silné stránky
– Pravidelné výjezdy žáků do zahraničí a stáže u zahraničních firem podporují rozvoj
  jazykové gramotnosti a přispívají k všestrannému osobnostnímu rozvoji žáků. (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Řízení školy vykazuje dílčí nedostatky, systém předávání informací a kontroly není vždy
  efektivní. (2.1)
– Nedůsledná aplikace legislativních změn se promítá do kvality průběhu vzdělává ní
  i dokumentace školy, povinná dokumentace školy vykazuje řadu zásadních i dílčích
  nedostatků. (2.1)
– Složení pedagogického sboru není příliš stabilní, tyto změny představují riziko
  při vytváření a naplňování dlouhodobější strategie rozvoje školy a zajišťování kvality
  vzdělávání. (3.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Posílit kontrolní činnost, v případě zjištění nedostatků přijímat odpovídající opatření
  a následně ověřovat jejich účinnost.
– Legislativní změny důsledně promítat do průběhu vzdělávání i do dokumentace školy.
– Nastavit účinný systém předávání informací na jednotlivých pracovištích i v celém
  subjektu.




                                            5/7
– Systematicky a cíleně vyhodnocovat výsledky vzdělávání všech žáků, přijímat opatření
  ke zkvalitnění vzdělávání a analyzovat účinnost jejich realizace.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Úplné znění zřizovací listiny ve znění ke dni 1. ledna 2024 vydané Jihočeským krajem
 2.   Jmenování do funkce ředitele školy vydané Jihočeským krajem dne 29. 7. 2004
      s účinností od 1. 8. 2004 a jmenování na vedoucí pracovní místo ředitele školy vydané
      Jihočeským krajem dne 8. 6. 2018 s účinností od 1. 8. 2018
 3.   Výpis z rejstříku škol a školských zařízení k datu inspekční činnosti
 4.   Školní vzdělávací programy pro obory vzdělávání zakončené maturitní zkouškou
      s platností od 1. 9. 2022: 63-41-M/01 Ekonomika a podnikání, 37-41-M/01 Provoz
      a ekonomika dopravy, 18-20-M/01 Informační technologie, 23-44-L/01 Mechanik
      strojů a zařízení, pro obory zakončené závěrečnou zkouškou s platností od 1. 9. 2022:
      23-52-H/01 Nástrojař, 23-55-H/01 Klempíř, 26-51-H/02 Elektrikář-silnopro ud,
      36-67-H/01 Zedník, 65-51-H/01 Kuchař-číšník pro pohostinství, 66-51-H/01
      Prodavač-smíšené zboží
 5.   Školní vzdělávací program domova mládeže s platností od 1. 9. 2023
 6.   Školní řád s účinností od 1. 9. 2023
 7.   Vnitřní řád domova mládeže, pracoviště Jáchymova s platností od 1. 9. 2023
 8.   Vnitřní řád domova mládeže, pracoviště Janderova s platností od 1. 9. 2023
 9.   Vnitřní řád školní jídelny s platností od 1. 9. 2023
10.   Výroční zpráva o činnosti školy za školní rok 2022/2023
11.   Školní matrika
12.   Třídní knihy školní rok 2022/2023 a 2023/2024
13.   Rozvrh hodin pro školní rok 2023/2024
14.   Zápisy z jednání pedagogické rady školní rok 2022/2023 a 2023/2024
15.   Zápisy z jednání metodické komise ve školním roce 2022/2023, 2023/2024
16.   Záznamy z hospitační činnosti školy
17.   Dokumentace týkající se maturitní zkoušky školní rok 2023/2024
18.   Koncepční plán práce pro školní rok 2023/2024
19.   Správní řízení školní rok 2022/2023, 2023/2024
20.   Dokumentace školního poradenského pracoviště
21.   Koncepční plán školy na období 3 let


                                           6/7
22.   Dokumentace domova mládeže
23.   Personální dokumentace pedagogických pracovníků (doklady o dosažené odborné
      kvalifikaci a dalším vzdělávání)
24.   Dokumentace týkající se oblasti bezpečnosti a ochrany zdraví včetně knih úrazů
25.   Ekonomická dokumentace školy


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Renata Pechoušková, školní inspektorka, vedoucí inspekčního týmu
 Mgr. Marie Adamová, školní inspektorka
 Mgr. Bc. Jana Cipínová, školní inspektorka
 Mgr. Lenka Petrová, školní inspektorka
 Bc. Vladimír Štipl, kontrolní pracovník
13. 6. 2024




                                         7/7
                 Střední odborná škola a Střední odborné učiliště

                                          Jindřichův Hradec

                                                           V Jindřichově Hradci, 30. 1. 2024
                                                           Č.j.: SOSJH0758/2024

Česká školní inspekce
Jihočeský inspektorát
Vážená paní
PhDr. Jana Bartošová
ředitelka inspektorátu
Dukelská 23, 370 21 České Budějovice
ID DS: g7zais9



Připomínky k obsahu inspekční zprávy Čj. ČŠIC-646/24-C, Sp.zn. ČŠIC-S-129/24-C

Vážená paní ředitelko,

Dovoluji si Vám v zákonné lhůtě podat připomínky k obsahu inspekční zprávy č.j.: ČŠIC-646/24-C ze
dne 13. 6. 2024, doručené dne 17. června 2024.

K jednotlivým částem textu zprávy i současně protokolu – cituji - jsou přiřazeny připomínky modrou
kurzívou.


1. Hodnocení podmínek vzdělávání
„….Nedůsledná aplikace legislativních změn se promítá do kvality průběhu vzdělávání i povinné
dokumentace školy, která tak vykazuje řadu zásadních i dílčích nedostatků“.

S tímto tvrzením naprosto, zásadně a fundamentálně nelze souhlasit. Především toto tvrzení
kontrolního orgánu je v naprostém rozporu s další částí Vašeho textu, který se týká „Hodnocení
podmínek vzdělávání“ a především připomínám, že pokud se nějaký dokument dostal do „nelibosti“
kontrolního orgánu během kontroly, byly tyto dokumenty - naprosto marginálního významu -
napraveny, takže mi není jasné, o kterých dokumentech se ze strany kontrolního orgánu v textu píše.
Toto se – i dle sdělení kontrolního orgánu – v připomínkách vůbec objevovat nemá, pokud bylo „přání“
kontrolního orgánu splněno během kontroly. Připomínky např. k dokumentu „Organizační opatření
ředitele školy…“ týkající se maturitní zkoušky a její organizace včetně určení maturitní komise, které
bylo naříkáno kontrolním orgánem v tom smyslu, že není provedeno tzv. „Jmenování maturitní
komise“ je mylnou připomínkou a není mi zřejmé, jakým způsobem např. tato skutečnost může ovlivnit
průběh maturitní zkoušky, pokud je vydáno organizační opatření a zde komise uvedena, tedy
jmenována. Dalším významným počinem je jistě školní řád, který je v celé své šíři legislativně aktuální
v textu. Je pravda, že pod čarou zbyly odkazy na trestní zákoník č. 140/1961 Sb. v posledním znění, což
ovšem nenavozovalo skutečnost, že text ve školním řádu je v kontextu tohoto zákoníku. Všechny texty
byly a jsou aktuální a platné a zde konkrétně v kontextu trestního zákoníku č. 40/2009 Sb., v platném
znění. Během kontroly jsem osobně tyto odkazy aktualizoval.

2. K bodu 4. v protokolu Čj. ČŠIC-647/24-C Sp. zn. ČŠIC-S-129/24-C:
Hodnocení žáka za 1. pololetí je uvedeno ve školském zákoně. Školní řád je naprosto v souladu
s platným zněním školského zákona. Veškeré hodnocení prospěchu žáků včetně stupňů chování a jejich
metodiky je součástí školního řádu. Není mi jasné, jakých chyb se škola může dopustit, když postupuje
dle zákona a klasifikačního řádu.
  Jak se tedy může aktuální znění promítat do průběhu vzdělávání a vykazovat zásadní nedostatky mi
není známo. V tomto případě je potřeba také připomenout, že výklady některých doporučení či
paragrafů kontrolního orgánu byly téměř šokující.

K připomínkám kontrolního orgánu obecně: zběsile narůstající řada naprosto nekonečných forem,
druhů či nových modelů dokumentů, informací, sběru dat, dotazníklů a legislativních změn, úprav a
vykazování dat bezbřehým a naprosto zásadním způsobem paralyzují podstatu fungování výchovně –
vzdělávacího procesu škol. Jako řešení by bylo vhodné do nové koncepce vzdělávání zařadit do roku
2027 koncepci „Školy bez žáků“, aby byly plněny včas a řádně úkoly všech administraci a byrokracii
podporujících, dále pak parazitujících a přiživujících se subjektů, které se podílejí na bezprecedentní
degradaci českého školství.

3. „Hospitační č i n n o s t v e d e n í š k o l y není systematicky plánována, v některých oblastech
má pouze formální charakter a v těchto případech pak nejsou přijímána odpovídající opatření ke
zlepšení.                                                                                              „
Četnost a rozsah hospitační činnosti není upravena žádným zákonným předpisem a je zcela specifická a v
plné kompetenci ředitele školy. Hospitace probíhá náslechem mé osoby přímo ve vyučovací hodině
příslušného pedagoga. O průběhu hospitace je proveden detailní zápis. Následně je vyučující pozván na
projednání tohoto zápisu, je seznámen s výsledky hospitační činnosti a v případě zjištění nedostatků i s
nápravnými opatřeními. Kontrola realizovaných nápravných opatření probíhá formou další hospitace.


4. „Složení pedagogického sboru není příliš stabilní, časté změny představují riziko pro vytváření a
naplňování dlouhodobější strategie rozvoje školy, v některých oborech také při zajišťování kvalitního
vzdělávání“
K tomuto vyjádření se opravdu těžko hledají rozumné argumenty, protože toto stanovisko vypovídá o
odtrženosti kontrolního orgánu od reality na trhu práce a konkrétně nedostatku kvalifikovaných
pedagogických pracovníků nejen obecně, ale především v technických oborech. Není mi známo, že by
pedagogický sbor nebyl stabilní. To, že někdo odejde a jiný přijde má řadu důvodů, neznamená to však,
že by někdo odešel a nebyla za něj náhrada. Zatím. Taková prohlášení jsou pro mě naprosto
nepřijatelná a chyba bude někde jinde.

5. … „V případě pracoviště s obory vzdělání s maturitní zkouškou škola příčiny školního neúspěchu
hlouběji neanalyzuje, opatření ke zlepšení jsou spíše obecná a účinnost dříve přijatých opatření není
systematicky vyhodnocována“. K tomuto vyjádření lze říci jen to, že je to vyjádření povrchní
vyplývající z neznalosti souvislostí kontrolního orgánu a jeho účel lze jen odhadovat. Škola v rámci
projektu globálního grantu CZ.1.07/1.2.06 „Rovné příležitosti dětí a žáků, včetně dětí a žáků se
speciálními vzdělávacími potřebami v Jihočeském kraji“ Operačního programu Vzdělávání pro
konkurenceschopnost vybudovala Školní poradenské centrum, které vzhledem k narůstajícím nejen
kázeňským ale i psychickým problémům dětí bude v plné funkčnosti obnoveno. Základní parametry
činnosti si však zachovává. Škola velmi úzce spolupracuje s Policií ČR a především řeší všechny
„anomálie“, které se v sociální skupině žáků objevují. Především zdůrazňuji naprosto dokonalou
spolupráci s Odborem sociálních věcí Města JH – Odbor sociálně právní ochrany dětí. V rámci této
spolupráce včetně odborníků – psychologů se daří řadu případů vyřešit.

6. Přetrvávající problém, který se škole nedaří řešit, je vyšší míra absence včetně neomluvené. Za
neomluvenou absenci uděluje škola kázeňská opatření a snížené stupně z chování, kritéria pro jejich
udělování však nemají transparentní podobu v pravidlech školního řádu.
Škola postupuje dle školského zákona a školního řádu. Dále pak odkazuji na bod. č. 2 a bezprecedentně
narůstající absence žáků je příčinou nemocné společnosti a tragického stavu rodin, kde škola nemá
v naprosté většině oporu ani partnera. Zde bych velmi rád obdržel fundované doporučení k řešení
situace od kontrolního orgánu.

6. Spolupráce a komunikace mezi pracovišti v návaznosti na propojení přístupu a možnosti zápisu do
sytému Bakaláři:
Připomínky k tomuto vyplývají z neznalosti provozu budov či ideálních představ a falešných příběhů.
Propojovat systém Bakaláři je sice technicky s riziky možné, nicméně nemá žádný efekt, pokud budovy
pracují úplně v jiných režimech (maturitní obory – učební obory). Základní strategie procesů se musí
domlouvat na poradách vedení. Vyučující na učilišti nepotřebují zapisovat do systému Bakaláři
vyučujícím na maturitních oborech a opačně.


       Podpis:


                                                                          Digitálně podepsal Mgr. Karel


                                                 Mgr.
                                                                          Chalupa
                                                                          DN: c=CZ,
                                                                          2.5.4.97=NTRCZ-60816899,
                                                                          o=Střední odborná škola a


                                                 Karel
                                                                          Střední odborné učiliště,
                                                                          Jindřichův Hradec, Jáchymova
                                                                          478, ou=31115, cn=Mgr. Karel
                                                                          Chalupa, sn=Chalupa,

                                                 Chalupa                  givenName=Karel,
                                                                          serialNumber=P601228
                                                                          Datum: 2024.07.01 12:41:05
                                                                          +02'00'
                                 Česká školní inspekce
                                 Jihočeský inspektorát
                          Dukelská 23, 370 01 České Budějovice
  ____________________________________________________________________________________________________________

                                                                                      Čj.: ČŠIC-864/24-C
                                                                                Sp. zn.: ČŠIC-S-129/24-C
                                                                                               25. 7. 2024


                                    Stanovis ko k připo mínká m

Ředitel právnické osoby Střední odborná škola a Střední odborné učiliště, Jindřichův
Hradec, Jáchymova 478, Jáchymova 478, 377 01 Jindřichův Hradec (dále „škola“), podal
připomínky k inspekční zprávě čj. ČŠIC-646/24-C dle § 174 odst. 11 zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.
Ředitel školy v připomínkách k části Hodnocení podmínek vzdělávání uvádí:
1. Nedůsledná aplikace legislativních změn se promítá do kvality průběhu vzdělávání i povinné
dokumentace školy, která tak vykazuje řadu zásadních i dílčích nedostatků.
a) S tímto tvrzením naprosto, zásadně a fundamentálně nelze souhlasit. Především toto tvrzení
kontrolního orgánu je v naprostém rozporu s další částí Vašeho textu, který se týká „Hodnocení
podmínek vzdělávání“ a především připomínám, že pokud se nějaký dokument dostal do
„nelibosti“ kontrolního orgánu během kontroly, byly tyto dokumenty - naprosto marginálního
významu - napraveny, takže mi není jasné, o kterých dokumentech se ze strany kontrolního
orgánu v textu píše. Toto se – i dle sdělení kontrolního orgánu – v připomínkách vůbec
objevovat nemá, pokud bylo „přání“ kontrolního orgánu splněno během kontroly.
Stanovisko inspekčního týmu:
Hodnocení kvality škol a kvality poskytovaného vzdělávání provádí ČŠI dle kritérií
schválených MŠMT dle § 174 odst. 8 školského zákona, tato kritéria hodnocení jako zákonem
stanovený rámec definují parametry kvality škol a kvality poskytovaného vzdělává ní.
V průběhu inspekční činnosti byla posuzována dokumentace školy podle § 28 odst. 1 školského
zákona a dokumentace pro hodnocení finančních podmínek školy. Současně také probíhala
kontrola průběhu ukončování středního vzdělávání maturitní zkouškou. Řada dílčích
nedostatků, např. v programu poradenských služeb či dokumentaci domova mládeže, byla
odstraněna v průběhu inspekční činnosti, tyto skutečnosti v inspekční zprávě uvedeny nebyly.
b) Připomínky např. k dokumentu „Organizační opatření ředitele školy…“ týkající se maturitní
zkoušky a její organizace včetně určení maturitní komise, které bylo naříkáno kontrolním
orgánem v tom smyslu, že není provedeno tzv. „Jmenování maturitní komise“ je mylnou
připomínkou a není mi zřejmé, jakým způsobem např. tato skutečnost může ovlivnit průběh
maturitní zkoušky, pokud je vydáno organizační opatření a zde komise uvedena, tedy
jmenována.




                                                      1/5
Stanovisko inspekčního týmu:
V § 80 odst. 5 písm. c) školského zákona je stanoveno, že ředitel školy zejména jmenuje členy
zkušební maturitní komise, vyjma jejího předsedy. V § 80a odst. 1 školského zákona
je mj. uvedeno, že zkušební maturitní komise je jmenována pro každou třídu a obor vzdělání
nebo pro více tříd nebo více oborů vzdělání, pokud se žáci vzdělávají ve stejné skupině oborů
vzdělání. Pokud jde o bližší stanovení toho, jak má zmiňované jmenování vypadat, není toto
právními předpisy blíže uvedeno. Inspekční tým tedy respektuje připomínku ředitele školy,
že jsou-li ve výše zmíněném dokumentu vydaném ředitelem kontrolované osoby uvedeny
konkrétní osoby jako členové maturitní komise (včetně „funkce“, kterou v komisi zastávají),
pak byly tyto osoby ředitelem kontrolované osoby jmenovány členy maturitní komise. Podle §
35 odst. 4 písm. a) vyhlášky č. 177/2009 Sb., o bližších podmínkách ukončování vzdělávání ve
středních školách maturitní zkouškou, místopředsedu a další členy zkušební maturitní komise
jmenuje ředitel školy, a to pro jarní zkušební období alespoň 1 týden před začátkem konání
první zkoušky profilové části maturitní zkoušky, nejpozději do 31. března školního roku, v
němž se maturitní zkouška koná. Dokument „Organizační opatření ředitele…“ není datován,
nelze tak prokázat, že jmenování maturitní komise proběhlo v požadovaném termínu v souladu
s legislativou.
Dokumentaci vedenou v souvislosti s přípravou a průběhem maturitní zkoušky nelze považovat
za formální, neboť dokládá zajištění podmínek pro ukončování středního vzdělávání maturitní
zkouškou ze strany školy, dále také průběh a objektivní hodnocení maturitní zkoušky.
Nedodržení aktuální legislativy může mít za následek neplatnost této zkoušky. Každý, kdo
konal zkoušku profilové části maturitní zkoušky, popř. byl z konání zkoušky vyloučen, může
písemně požádat krajský úřad příslušný podle sídla školy o přezkoumání průběhu a výsledku
zkoušky nebo rozhodnutí o vyloučení ze zkoušky. Krajský úřad výsledek zkoušky změní, nebo
zkoušku zruší a nařídí její opakování, pokud zjistí, že při této zkoušce byly porušeny právní
předpisy nebo se vyskytly jiné závažné nedostatky, které mohly mít vliv na řádný průběh nebo
výsledek zkoušky.
c) Dalším významným počinem je jistě školní řád, který je v celé své šíři legislativně aktuální
v textu. Je pravda, že pod čarou zbyly odkazy na trestní zákoník č. 140/1961 Sb. v posledním
znění, což ovšem nenavozovalo skutečnost, že text ve školním řádu je v kontextu tohoto
zákoníku. Všechny texty byly a jsou aktuální a platné a zde konkrétně v kontextu trestního
zákoníku č. 40/2009 Sb., v platném znění. Během kontroly jsem osobně tyto odkazy aktualizoval.
Stanovisko inspekčního týmu:
Kromě zmiňovaného odkazu na trestní zákoník č. 140/1961 Sb., v posledním znění, který byl
v průběhu inspekční činnosti opraven, obsahoval předložený školní řád další odkazy
na neplatnou legislativu. Např. oblast podpory žáků se speciálními vzdělávacími potřebami
obsahuje odkaz na neplatnou vyhlášku č. 73/2005 Sb., o vzdělávání dětí, žáků a studentů
se speciálními vzdělávacími potřebami a dětí, žáků a studentů mimořádně nadaných.
Tato vyhláška nezohledňovala změny, ke kterým v oblasti podpory žáků se speciálními
vzdělávacími potřebami a žáků nadaných došlo, a byla zrušena vyhláškou č. 27/2016 Sb.,
o vzdělávání žáků se speciálními vzdělávacími potřebami a žáků nadaných. Oblast podpory
žáků se speciálními vzdělávacími potřebami je rovněž upravena vyhláškou č. 72/2005 Sb.,
o poskytování poradenských služeb ve školách a školských poradenských zařízeních, ve znění
pozdějších předpisů, a některé další vyhlášky. Dále je při uvolňování žáků z tělesné výchovy
uveden odkaz na Směrnici ministerstva zdravotnictví ČSR č. 3/1981 Věst. MZ ČSR, o péči
o zdraví při provádění tělesné výchovy, sportu a branně sportovních činností, která byla zrušena
vyhláškou č. 391/2013 Sb., o zdravotní způsobilosti k tělesné výchově a sportu. V oblasti
hodnocení žáků je zařazeno hodnocení individuálního vzdělávání podle § 41 školského zákona,
které je relevantní pro základní vzdělávání, nikoliv pro vzdělávání ve střední škole.
2. Hospitační činnost vedení školy není systematicky plánována, v některých oblastech má
pouze formální charakter a v těchto případech pak nejsou přijímána odpovídající opatření
ke zlepšení.
Četnost a rozsah hospitační činnosti není upravena žádným zákonným předpisem a je zcela
specifická a v plné kompetenci ředitele školy. Hospitace probíhá náslechem mé osoby přímo
ve vyučovací hodině příslušného pedagoga. O průběhu hospitace je proveden detailní zápis.
Následně je vyučující pozván na projednání tohoto zápisu, je seznámen s výsledky hospitační
činnosti a v případě zjištění nedostatků i s nápravnými opatřeními. Kontrola realizovaných
nápravných opatření probíhá formou další hospitace
Stanovisko inspekčního týmu:
Hospitační činnost patří mezi kontrolní mechanismy, kterými má vedení školy monitoro vat
průběžné naplňování očekávaných výstupů oboru a získávat řadu důležitých informací o kvalitě
vzdělávacího procesu včetně klimatu třídy či školy. Inspekční tým nezpochybňuje, že nastavení
a realizace hospitační činnosti je plně v kompetenci ředitele školy. Jak vyplývá z předložené
dokumentace a rozhovorů s vedením školy i vyučujícími, hospitační činnost vedení školy
probíhá namátkově a zaměřuje se zejména na řešení aktuálních problémů. Pro většinu pedagogů
to znamená, že zpětná vazba vzhledem ke kvalitě jejich práce vycházející z hospitací je spíše
ojedinělá. Důsledkem toho, že hospitační činnost není plánována, je odlišná četnost hospitací
na jednotlivých pracovištích, liší se jejich zaměření i další využití hospitačních zjištění
pro zvýšení kvality výuky.
Ředitel školy v připomínkách k části Hodnocení výsledků vzdělávání uvádí:
1. V případě pracoviště s obory vzdělání s maturitní zkouškou škola příčiny školního neúspěchu
hlouběji neanalyzuje, opatření ke zlepšení jsou spíše obecná a účinnost dříve přijatých opatření
není systematicky vyhodnocována.
K tomuto vyjádření lze říci jen to, že je to vyjádření povrchní vyplývající z neznalosti souvislostí
kontrolního orgánu a jeho účel lze jen odhadovat. Škola v rámci projektu globálního grantu
CZ.1.07/1.2.06 „Rovné příležitosti dětí a žáků, včetně dětí a žáků se speciálními vzdělávacími
potřebami v Jihočeském kraji“ Operačního programu Vzdělávání pro konkurenceschopnost
vybudovala Školní poradenské centrum, které vzhledem k narůstajícím nejen kázeňským ale
i psychickým problémům dětí bude v plné funkčnosti obnoveno. Základní parametry činnosti si
však zachovává. Škola velmi úzce spolupracuje s Policií ČR a především řeší všechny
„anomálie“, které se v sociální skupině žáků objevují. Především zdůrazňuji naprosto
dokonalou spolupráci s Odborem sociálních věcí Města JH – Odbor sociálně právní ochrany
dětí. V rámci této spolupráce včetně odborníků – psychologů se daří řadu případů vyřešit.
Stanovisko inspekčního týmu:
Výše uvedená citace inspekční zprávy se netýká činnosti školního poradenského pracoviště ani
práce poradenského týmu, ale hodnotí, jak škola pracuje s výsledky vzdělávání žáků v oborech
s maturitní zkouškou. Výsledky vzdělávání včetně výsledků maturitní zkoušky se škola zabývá
na úrovni sumarizace, využívá formu přehledů vzdělávacích výsledků jednotlivých tříd a žáků.
Podrobnější rozbor příčin slabých výsledků ve výběrovém zjišťování výsledků žáků v oblasti
moderních dějin či čtenářské gramotnosti nebo vyšší neúspěšnosti u maturitní zkoušky škola
neprováděla. Pokud byla nastavena opatření ke zlepšení prospěchu žáků (procvičová ní
didaktických testů, individuální konzultace apod.), jejich účinnost nebyla systematick y
vyhodnocována.
2. Přetrvávající problém, který se škole nedaří řešit, je vyšší míra absence včetně neomluve né.
Za neomluvenou absenci uděluje škola kázeňská opatření a snížené stupně z chování, kritéria
pro jejich udělování však nemají transparentní podobu v pravidlech školního řádu.
Škola postupuje dle školského zákona a školního řádu. Dále pak odkazuji na bod. č. 2
a bezprecedentně narůstající absence žáků je příčinou nemocné společnosti a tragického stavu
rodin, kde škola nemá v naprosté většině oporu ani partnera. Zde bych velmi rád obdržel
fundované doporučení k řešení situace od kontrolního orgánu
Stanovisko inspekčního týmu:
Škola má jako součást programu poradenských služeb vypracován Krizový plán pro řešení
krizových situací. Krizový plán při zjištění pravého záškoláctví sice obsahuje nastavené
postupy s ohledem na počet neomluvených hodin, uvedené Metodické doporučení MŠMT
k prevenci a postihu záškoláctví a omlouvání žáků z vyučování však není aktuální. Také chybí
provázanost se školním řádem při udělování výchovných opatření za neomluvenou absenci,
ve školním řádu nejsou stanovena kritéria pro udělování výchovných opatření či sníženýc h
stupňů z chování vzhledem k počtu neomluvených hodin. Tato skutečnost se následně odráží
v nejednotném přístupu k udělování výchovných opatření, popř. snížených známek z chování.
Krizový plán při zjištění skrytého záškoláctví uvádí: „Pokud je skryté záškoláctví způsobeno
žákem, udělujeme sankci dle ŠŘ“, ale školní řád žádné sankce vzhledem ke skrytému
záškoláctví nedefinuje.
Ředitel školy v připomínkách k části Slabé stránky a/nebo příležitosti ke zlepšení uvádí:
Složení pedagogického sboru není příliš stabilní, časté změny představují riziko pro vytváření
a naplňování dlouhodobější strategie rozvoje školy, v některých oborech také při zajišťová ní
kvalitního vzdělávání.
K tomuto vyjádření se opravdu těžko hledají rozumné argumenty, protože toto stanovisko
vypovídá o odtrženosti kontrolního orgánu od reality na trhu práce a konkrétně nedostatku
kvalifikovaných pedagogických pracovníků nejen obecně, ale především v technických oborech.
Není mi známo, že by pedagogický sbor nebyl stabilní. To, že něk do odejde a jiný přijde má
řadu důvodů, neznamená to však, že by někdo odešel a nebyla za něj náhrada. Zatím. Taková
prohlášení jsou pro mě naprosto nepřijatelná a chyba bude někde jinde.
Stanovisko inspekčního týmu:
V oblasti personálního zabezpečení kvalitního vzdělávání nerozporuje inspekční tým
skutečnost, že s ohledem na situaci na trhu práce je zajištění kvalifikovaného pedagoga obtížné.
Identifikované riziko vychází z potřeby personálně zajistit kvalifikovanými pedagogy
vzdělávání pro rostoucí počet zájemců a připravované rozšíření nabídky vzdělávacích oborů
školy. Každý nový, nejenom začínající pedagog nejprve prochází obdobím adaptace, v němž se
začleňuje do pedagogického sboru a procesu vzdělávání. V tomto období se zpravidla také
seznamuje se strategií rozvoje školy a postupy k dosažení stanovených cílů, teprve posléze se
na naplňování strategie rozvoje podílí.
Ředitel školy v připomínkách k části Doporučení pro zlepšení činnosti školy uvádí:
Spolupráce a komunikace mezi pracovišti v návaznosti na propojení přístupu a možnosti zápisu
do systému Bakaláři:
Připomínky k tomuto vyplývají z neznalosti provozu budov či ideálních představ a falešných
příběhů. Propojovat systém Bakaláři je sice technicky s riziky možné, nicméně nemá žádný
efekt, pokud budovy pracují úplně v jiných režimech (maturitní obory – učební obory). Základní
strategie procesů se musí domlouvat na poradách vedení. Vyučující na učilišti nepotřebují
zapisovat do systému Bakaláři vyučujícím na maturitních oborech a opačně.
Stanovisko inspekčního týmu:
V průběhu inspekční činnosti byla mimo jiné posuzována funkčnost systému předávání
informací směrem k jednotlivým aktérům vzdělávání (škola–žák–zákonný zástupce)
i předávání informací napříč pracovišti celého subjektu. Na základě zjištění (např. neaktuální
informace na webových stránkách školy, na nástěnkách) bylo doporučeno nastavit účinný
systém předávání informací na jednotlivých pracovištích i v celém subjektu. Sloučení
oddělených informačních systémů pracovišť uvedené v inspekční zprávě je jednou z možností,
nikde není definováno, že by se nutně muselo jednat o systém Bakaláři. Jakými formami bude
systém nastaven je plně v kompetenci ředitele školy.


Mgr. Renata Pechoušková
vedoucí inspekčního týmu


Střední odborná škola a Střední odborné učiliště, Jindřichův Hradec, Jáchymova 478
Jáchymova 478
377 01 Jindřichův Hradec
