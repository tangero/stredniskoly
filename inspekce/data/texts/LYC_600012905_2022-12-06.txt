CSI0X00AWXMI
Počet listů: 5




                                   Česká školní inspekce
                                Královéhradecký inspektorát
______________________________________________________________________________________________________ ______




                         IN S P E K Č N Í ZP R ÁVA
                                          Čj. ČŠIH-1191/22-H


Název                                Česká lesnická akademie Trutnov - střední škola
                                     a vyšší odborná škola
Sídlo                                Lesnická 9, 541 01 Trutnov
E-mail                               pochobradsky@clatrutnov.cz
IČO                                  60153296
Identifikátor                        600012905
Právní forma                         příspěvková organizace
Zastupující                          Ing. Miloš Pochobradský
Zřizovatel                           Královéhradecký kraj
Místa inspekční činnosti             Lesnická 9, Horní Předměstí, 541 01 Trutnov
                                     Lužická 57, Horní Předměstí, 541 01 Trutnov
                                     Lužická 489, Horní Předměstí, 541 01 Trutnov
                                     K Bělidlu 478, Horní Staré Město, 541 02 Trutnov
                                     Horská 134, 542 24 Svoboda nad Úpou
Inspekční činnost na místě           6. 12. − 8. 12. 2022


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů dle § 174 odst. 2 písm. b) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.
Zjišťování a hodnocení naplnění školních vzdělávacích programů a jejich souladu
s právními předpisy a rámcovým vzdělávacím programem podle § 174 odst. 2 písm. c)
školského zákona.


                                    Charakteristika
Česká lesnická akademie Trutnov - střední škola a vyšší odborná škola (dále „škola“)
vykonává činnost střední školy (dále „SŠ“), vyšší odborné školy (dále „VOŠ“), domova
mládeže (dále „DM“), školního hospodářství a školní jídelny.
SŠ realizuje ve školním roce 2022/2023 střední stupeň vzdělání v denní formě vzdělává ní
v oborech vzdělání 41-46-M/01 Lesnictví, 16-01-M/01 Ekologie a životní prostředí, 41-45-
M/01 Mechanizace a služby a 41-56-H/01 Lesní mechanizátor. Aktuálně škola poskytuje
kombinovanou formu vyššího odborného vzdělávání v oboru vzdělání 41-32-N/01
Lesnictví.
K termínu inspekční činnosti se ve škole vzdělávalo celkem 474 žáků, z toho ve SŠ 208 žáků
v oboru vzdělání Lesnictví, 74 žáků v oboru vzdělání Ekologie a životní prostředí, 67 žáků
v oboru vzdělání Mechanizace a služby, 61 žáků v oboru vzdělání Lesní mechanizátor a 32
studentů ve VOŠ. Ke dni inspekce bylo ve třech budovách domova mládeže ubytováno
celkem 263 žáků.
Škola je za účelem poskytování aktuálních informací o své činnosti aktivní kromě svých
webových stránek také na sociálních sítích.


                         Hodnocení podmínek vzdělávání
Ředitel školy je ve své funkci nově od roku 2019, zároveň je předsedou Asociace lesnickýc h
škol v České republice. Jeho dlouhodobou vizí je pokračovat v rozvoji stavovské tradice
školy nejen v rámci České republiky, ale i evropského regionu. Pro tento účel vytvoř il
ve škole novou pracovní pozici projektové a marketingové manažerky, díky níž
ve spolupráci s vedením školy došlo k výraznému zkvalitnění materiálně technickýc h
podmínek pro vzdělávání formou získávání finančních prostředků z řady projektů a grantů.
Řediteli školy se systematickými kroky podařilo stabilizovat pedagogický sbor a pro výuku
získat odborníky z praxe. Ve spolupráci se svými dvěma zástupci zaktualizovali školní
vzdělávací program pro dva obory vzdělání. Část vyučujících odborných předmětů
se aktivně podílí v rámci projektu na inovaci zastaralých odborných učebnic.
Systém řízení je funkční, ředitel školy věnuje velkou pozornost všem součástem školského
subjektu. Prostřednictvím porad užšího vedení školy a pravidelných provozních porad
dochází k vzájemnému předávání aktuálních informací mezi pracovníky. Ředitel školy
se účastní všech pedagogických rad a provozních rad na obou místech poskytovaného
vzdělávání, díky nimž sleduje vnitřní klima školy a průběžné výsledky vzdělávání žáků.
Systematicky se zabývá personálním řízením. Vede motivační rozhovory se všemi
zaměstnanci školy, při kterých hodnotí uplynulé období a stanovuje cíle na období příští
s ohledem na materiální a organizační zajištění školního roku a vytvoření optimálníc h
pracovních podmínek. O kvalitě vzdělávání či spokojenosti žáků s činností domova mládeže
a školní jídelny se dozvídá prostřednictvím tzv. „setkávání zástupců tříd s ředitelem školy“,
popř. formou dotazníkového šetření pro žáky vytipovaných tříd. Míra hospitační činnosti
vedení školy na obou pracovištích je velmi nízká, informace o výchovně vzdělávací práci
pedagogů získává ředitel školy zprostředkovaně od svých zástupců. Hospitační záznamy
jsou vedeny v elektronické podobě pouze coby součást třídních knih, nejsou dostatečně


                                            2/10
konkrétní a neobsahují žádná doporučení ke zkvalitnění vzdělávacího procesu. Ředitel školy
hospituje příležitostně pouze při praktickém vyučování. Vedení školy účelně využívá
elektronický školní systém k průběžné kontrole plnění školních vzdělávacích programů.
V uplynulém období škola hospodařila s finančními prostředky přidělenými ze státního
rozpočtu na přímé výdaje na vzdělávání a příspěvkem určeným na zmírnění dopadů
kůrovcové kalamity v nestátních lesích. Ministerstvo zemědělství poskytlo škole dotaci
v rámci programu Centra odborné přípravy určenou na vybavení učebními pomůckami.
Z takto získaných finančních prostředků škola pořídila rypadlonakladač. Zřizovatel poskytl
škole ze svého rozpočtu příspěvek na zajištění provozu školy a dotaci na realizaci doučování
žáků ohrožených školním neúspěchem. Vedení školy je velmi aktivní a úspěšné v získávání
mimorozpočtových zdrojů. Škola se zapojila do řady projektů a programů
spolufinancovaných většinou z EU a získala finanční dary od fyzických i právnických osob.
Velmi významným zdrojem financování byl také zisk z doplňkové činnosti.
Mimorozpočtové zdroje využívá vedení školy ke zkvalitnění vzdělávání především
v materiální oblasti a na činnost fiktivní firmy.
Téměř plně kvalifikovaný pedagogický sbor postupně prochází generační obměnou.
Začínajícím pedagogům přidělil ředitel školy zkušené kolegy, kteří jim pomáhají při vstupu
do praxe. Další vzdělávání pedagogických pracovníků organizuje ředitel školy dle plánů
dalšího vzdělávání, které jsou samostatně zpracované pro pracoviště Trutnov a Svoboda
nad Úpou, a to v souladu s potřebami a finančními možnostmi školy.
Škola má příznivé materiální podmínky pro plnění školních vzdělávacích programů na obou
pracovištích v Trutnově a Svobodě nad Úpou. Třídy pro teoretickou výuku jsou vybaveny
žákovským nábytkem, kvalitními učebními pomůckami, přírodovědnými sbírkami
a výpočetní technikou. Vedení školy se podařilo vytvořit nadstandardní podmínky
pro odbornou výuku. Škola má moderní a velmi kvalitní těžební mechanizaci, interaktivní
třídu s trenažéry harvestorů, simulátory pro ovládání lesních strojů, dvě učebny na výuku
pěstování lesa, digitální průměrky, školní dílnu, ve které byl zahájen provoz pásové pily,
a řadu dalšího vybavení pro práci v lese. Nově pořízená je výzkumná meteorologická stanice
ve školním polesí, kterou žáci účelně využívají při teoretickém a praktickém vzdělávání.
Výchovně vzdělávací činnost v obou DM zajišťuje v 9 výchovných skupinách celkem
9 vychovatelů, kteří úzce spolupracují navzájem i s vedením školy. Žáci zde mají k dispozic i
kromě pokojů také společenské místnosti, které jim účelně slouží ke studiu a volnočasovým
aktivitám. K činnosti DM a zájmových kroužků je hojně využívána také tělocvič na
na pracovišti v Trutnově, posilovna na pracovišti ve Svobodě nad Úpou a společenské auly
na obou pracovištích, kde probíhají kulturní akce. Dostatečné materiální a personální
podmínky přispívají k naplňování školního vzdělávacího programu DM.
Aktivní spolupráce školy s celou řadou vnějších profesních partnerů (např. Lesy České
republiky, Vojenské lesy a statky České republiky, KRNAP, Mendelova univerzita Brno,
Česká zemědělská univerzita, Univerzita Hradec Králové, Výzkumný ústav lesního
hospodářství a myslivosti Jíloviště, Lesy a parky Trutnov, Městské lesy Hradec Králové )
přispívá k naplňování koncepčních záměrů. Dlouhodobě přínosná je neustále se rozvíjejíc í
zahraniční spolupráce se středními školami stejného typu (Rakousko, Slovinsko, Finsko,
Slovensko, Polsko), která díky oboustranné mobilitě umožňuje žákům a vyučujíc ím
zdokonalovat se jak na poli odborných znalostí a dovedností, tak i jazykové vybavenosti.
Vedení školy věnuje významnou pozornost zajištění bezpečnosti a ochraně zdraví žáků.
Vzhledem ke skutečnosti, že při praktické výuce se žáci učí zacházet s těžební a další
techniku, je kladen velký důraz na jejich pravidelné proškolování a revizi používa né
techniky.


                                            3/10
                          Hodnocení průběhu vzdělávání
Výuka je organizována s ohledem na potřeby vzdělávacích oborů, zejména na nutnost
optimálně koordinovat teoretickou výuku a praktické vyučování. Školní vzdělávac í
programy pro jednotlivé obory vzdělání jsou zpracovány v souladu s přísluš nými
rámcovými vzdělávacími programy. Jejich úpravy probíhají na základě legislativních změn,
ale i podnětů od zaměstnavatelů či jiných institucí s cílem co nejlépe připravit absolventy
na trh práce.
Průběh středního vzdělávání byl sledován ve výuce všeobecně vzdělávacích a odborných
předmětů a při praktickém vyučování, které probíhalo ve školním polesí, na školní střelnic i
a v odborných učebnách. Hospitované vyučovací hodiny byly většinou organizačně dobře
zvládnuté, vládlo v nich příznivé pracovní klima, založené na přirozené autoritě vyučujíc íc h
a jejich partnerském přístupu k žákům. Komunikace mezi vyučujícími a žáky i mezi žáky
navzájem probíhala korektně, bez jakýchkoliv náznaků nežádoucích projevů, byla patrná
vzájemná tolerance a úcta. Názornost výuky byla většinou vhodně podpořena efektivním
využitím didaktické a digitální techniky, názorných pomůcek, učebnic i školních učebních
textů. V průběhu vzdělávání žáci rozvíjeli a prohlubovali nejen své vědomosti, ale
i dovednosti a postoje. Cíleným začleňováním souvislosti učiva se situacemi každodenního
života do výuky a vedením žáků k aplikaci přenosu naučeného do praxe učitelé vedli žáky
ke kritickému myšlení. Uplatňované vzdělávací strategie přispívaly k osvojování potřebných
vědomostí a dovedností, k formování klíčových kompetencí a k rozvoji funkčníc h
gramotností žáků.
V části vyučovacích hodin však byly zaznamenány didaktické a metodické nedostatky
a méně účinné pedagogické postupy. Užité metody a formy v těchto hodinách, tj. převaha
frontální výuky a samostatné práce, v některých případech i s dominantní rolí učitele, jen
v malé míře rozvíjely kreativitu žáků, projevovaly se jejich nerovnoměrným zapojením
a nízkou spoluúčastí při vzdělávání. Méně často byla využívána účelná kooperace
ve dvojicích či skupinách přispívající k rozvoji sociálních kompetencí. V malé míře učit elé
zohledňovali specifika žáků. Zadávané úkoly nebyly dostatečně diferencovány s ohledem
na rozdílné pracovní tempo a vzdělávací možnosti žáků. V závěru vyučovacích hodin učitelé
často nevytvořili dostatek prostoru pro zhodnocení práce žáků a shrnutí učiva. Ne vždy
účelně pracovali pedagogové s žákovskou chybou, nevyužili ji jako účinný prostředek
k hledání a pochopení problému. Výjimečně bylo zařazováno sebehodnocení a vzájemné
hodnocení žáků.
Ve vyučovacích hodinách odborných předmětů a praktického vyučování bylo učivo vhodně
aktualizováno v souladu se soudobými vědeckými poznatky. Učitelé odborných předmětů
často doplňovali učivo o vlastní poznatky z praxe, přičemž kladli důraz zejména na možnosti
využití nabytých vědomostí a dovedností v profesní praxi, případně také v běžném osobním
životě. Při uplatňování poznatků v praxi vhodně zdůrazňovali ekonomické hledisko a vždy
také hlediska etická, včetně nutnosti ochrany přírody. Při výuce učitelé kladli důraz
na užívání odborné terminologie žáky, na využívání dosud nabytých vědomostí a dovedností
při aplikaci nového učiva, na mezipředmětové vztahy, zejména na propojení teorie s praxí,
na samostatné rozhodování žáků a na vyvozování závěrů. Výuka odborného výcviku
a praktických cvičení navazovala svým obsahem na teoretické odborné předměty. Žáci byli
průběžně instruováni o technologických postupech se zdůrazněním možných rizik z oblasti
bezpečnosti a ochrany zdraví a jejich eliminace. Pracovali většinou samostatně
pod dohledem zkušených učitelů. Veškeré činnosti probíhaly v přiměřeném tempu, učitelé
žáky podněcovali k řešení dílčích problémů a vzájemné spolupráci.



                                            4/10
V DM je realizovaná systematická výchovně vzdělávací činnost prostřednictvím
pravidelných činností denního režimu a četných zájmových aktivit (sportovní, pracovní,
hudební kroužky, brigádní činnost, výlety do okolí), které žáky motivují smysluplně trávit
svůj volný čas. V průběhu inspekční činnosti byl zaznamenán důsledný a empatický přístup
vychovatelů k žákům a přátelské chování mezi žáky navzájem. V rámci preventivních aktivit
se žáci účastní tematických besed a filmů s následnou diskusí s vychovateli, z nichž někteří
účelně profitují ze svých dřívějších pracovních zkušeností ze složek Integrované ho
záchranného systému.
Vzdělávací nabídku školy vhodně doplňují aktivity, které vedou k všestrannému rozvoji
osobnosti žáků (návštěvy kulturních představení, sportovní turnaje, studentský časopis Facír
apod.). Široká nabídka kroužků (trubačský, kynologický, sokolnický, střelecký, kroužek
vábičů, kroužek myslivosti, aj) podporuje rozvoj jejich odborných dovedností a gramotností.
V celém průběhu inspekční činnosti bylo patrné, že zaujetí vyučujících pro vyučovaný
předmět a jejich odbornost, profesní identifikace žáků a zaměstnanců školy s daným oborem,
dodržování a rozvíjení tradic (stavovský pozdrav, slavnostní pasování prvních ročníků
do cechu lesnického, Hubertská zábava, školní hony atd.) jsou významnými prvky
ovlivňujícími motivaci žáků ke vzdělávání a podporujícími silný pocit sounáležitos ti
se školou a s oborem vzdělání.


                          Hodnocení výsledků vzdělávání
Na poskytování poradenských služeb se v rámci školního poradenského pracoviště (dále
„ŠPP“) aktuálně podílejí ve vzájemné spolupráci dva zástupci ředitele školy, kteří současně
zajišťují výchovné a kariérové poradenství a metodiku prevence. Žákům jsou nápomocni
při řešení jejich osobních a výukových problémů a také při prevenci výskytu rizikových jevů.
Ve spolupráci především s třídními učiteli identifikují žáky ohrožené školním neúspěchem
a společně s příslušnými vyučujícími a žáky přijímají vhodná opatření vedoucí ke zlepšení.
Výchovní poradci prokazatelně informují učitele o individuálních potřebách žáků
se speciálními vzdělávacími potřebami prostřednictvím podkladů v listinné podobě.
Dokumentace žáků se speciálními vzdělávacími potřebami je vedena zvlášť na obou místech
poskytovaného vzdělávání. K prevenci všech forem rizikového chování má škola účelně
nastavená pravidla zejména ve školním řádu a školním preventivním programu. Pro žáky
1. ročníků škola organizuje adaptační kurz s ohledem na rozvoj prosociálního chování žáků,
pro žáky vyšších ročníků kurz lyžařský a turistický. Díky aktivní spolupráci všech členů
ŠPP, vychovatelů DM a vedení školy se daří řešit vzniklé rizikové jevy často již v jejich
počáteční fázi.
Za poslední období se díky aktivní prezentaci školy na veřejnosti zvýšil počet uchazečů
o studium na dvojnásobek, což vede k možnosti výběru žáků a zvýšení nároků na jejich
vzdělávání. Při slavnostním setkání škola pravidelně věnuje začátkem školního roku
pozornost oceňování úspěšných žáků školy za uplynulé období s aktivní účasti svých
trubadúrů.
Učitelé systematicky získávají podklady pro hodnocení výsledků vzdělávání a chování žáků,
při čemž využívají tradiční nástroje (písemné, ústní, grafické, praktické, pohybové zkoušky).
Jednotným kritériem hodnocení pro všechny vyučované předměty je četnost známek
s ohledem na závazně stanovený počet ústního nebo praktického zkoušení za každé
klasifikační období, a to s ohledem na počet týdenních vyučovaných hodin přísluš né ho
předmětu. Pro splnění klasifikace v jednotlivých předmětech a ročnících jsou žáci povinni
odevzdat sbírky dle zadání (např. nerostů a hornin, hmyzu, dřev, pořezků) a v předmětech


                                            5/10
s praktickými cvičeními protokoly ze cvičení. Sjednocený systém hodnocení v rámci
jednoho předmětu a v rámci dvou pracovišť škola nemá. Informování žáků a jejich
zákonných zástupců ohledně výsledků vzdělávání zajišťuje škola účelně prostřednictvím
elektronického informačního systému, třídních nebo individuálních schůzek.
Ve školním roce 2021/2022 zaznamenali žáci školy nižší úspěšnost u maturitní zkoušky
(dále „MZ“) a závěrečné zkoušky (dále „ZZ“). V červnu 2022 v oboru vzdělání 41-46-M/01
Lesnictví z celkového počtu 38 žáků neprospěli u MZ 4 žáci, v oboru vzdělání 41-45-M/01
Mechanizace a služby z celkového počtu 11 žáků neprospělo 6 žáků. Nejvíce úspěšní byli
žáci oboru vzdělání 16-01-M/01 Ekologie a životní prostředí, u MZ prospělo všech 5 žáků.
U ZZ v oboru vzdělání 41-56-H/01 Lesní mechanizátor neprospělo z celkového počtu 23
žáků 10 z nich. Vedení školy se zabývá vyšší neúspěšností žáků u MZ a ZZ v rámci jednání
pedagogické rady. Mezi přijatá opatření patří doučování z vybraných předmětů (technolo gie,
anglický jazyk, český jazyk). Žákům se školním neúspěchem umožňuje škola v přísluš nýc h
oborech vzdělání přestoupit z oborů vzdělání s MZ na obory vzdělání se ZZ a naopak.
Škola je velmi aktivní při pravidelném organizování akcí pro žáky z jiných škol i širokou
veřejnost. Tradicí se stal vánoční koncert školy v pražském Klementinu za aktivní účasti
trubačského orchestru školy, který je vítaným účastníkem mnoha akcí pro veřejnost (např.
rozsvěcení vánočního stromku na náměstí města). Škola každoročně pořádá okresní kolo
Olympiády v českém jazyce a literatuře pro žáky základních škol a středních škol, dále
okresní a krajské kolo v silovém víceboji a místní a celostátní soutěže Matematický klokan.
V rámci svého odborného zaměření škola dlouhodobě organizuje nejen celou řadu akcí lesní
pedagogiky pro mateřské a základní školy ze širokého okolí, ale i regionální kolo lesnické
soutěže YPEF (Young People in European Forests). Významná byla aktivní spoluúčast školy
ve školním roce 2021/2022 při pořádání lesnického mistrovství Evropy Forest Master
v polském Rogozinieci.
V rámci komplexního rozvoje osobnosti jsou žáci školy motivováni k účasti na mnoha
odborných a sportovních soutěžích, jichž jsou pravidelnými a úspěšnými účastníky (např.
přespolní běh, poznávání přírodnin). Na stupních vítězů se dlouhodobě umísťují žáci školy
ve střelecké soutěži Fomeicup, ve školním roce 2021/2022 žákyně školy v této celostátní
soutěži zvítězila. Žáci školy obsadili ve školním roce 2021/2022 také přední místa v soutěži
Bezpečné dny v práci: 2. místo v družstvech, 1. a 3. místo v jednotlivcích. Zdařilá byla
reprezentace žáka školy v krajském kole soutěže v prezentačních dovednostech (4. místo,
2021/2022). Tradiční medailová umístění žáků školy jsou spojena s jejich účastí
v Akademické soutěži v mysliveckém troubení a vábení, kde obsazují přední místa napříč
kategoriemi včetně kategorie pokročilých vábičů, sólo hry na borlici a sólo hry na lesnic i.
Velké úspěchy dlouhodobě zaznamenávají žáci školy v Ekologické olympiádě: ve školním
roce 2021/2022 získali 3. místo v krajském kole, v letošním roce vybojovali v krajském kole
zlatou medaili a tím se kvalifikovali do celonárodního kola.


                                         Závěry
Vývoj školy / školského zařízení
- Ředitel školy je ve své funkci od roku 2019. Ve stejném roce byla přijata projektová
  a marketingová manažerka.
- Aktuálně je ve škole realizována pouze kombinovaná forma vyššího               odborného
  vzdělávání.
- Díky aktivní prezentaci školy na veřejnosti se zvýšil počet uchazečů o studium.


                                           6/10
Silné stránky
- Dodržování a rozvíjení tradic a silná identifikace účastníků vzdělávacího procesu
  s daným oborem jsou významnými prvky, které pozitivně ovlivňují motivaci žáků
  ke vzdělávání a podporují jejich sounáležitost se školou.
- Rozvoj odborných kompetencí žáků je podpořen úzkou spoluprací s podnikatelsk ými
  subjekty, profesními svazy, akademickou obcí a odbornými školami, nabídkou
  zájmových útvarů a účastí i úspěchy žáků v soutěžích s odborným zaměřením.
- Dlouhodobá a neustále se rozvíjející spolupráce se zahraničními partnerskými školami
  zvyšuje rozvoj odborných a jazykových kompetencí žáků.
- Výrazné zlepšení materiálně technických podmínek včetně efektivního získávání
  finančních prostředků z mimorozpočtových zdrojů přispívá ke zvyšování kvality
  vzdělávacího procesu.
Slabé stránky a/nebo příležitosti ke zlepšení
- Vedení školy realizuje na obou místech poskytovaného vzdělávání hospitační činnost
  v nízké míře. Hospitační záznamy neobsahovaly doporučení s ohledem na zkvalitně ní
  vzdělávací práce vyučujících.
- Učitelé pouze částečně podporovali aktivní zapojování většiny žáků do výuky a jejich
  vzájemnou spolupráci.
- Vyučující nedostatečně individualizovali a diferencovali práci s ohledem na žáky
  s odlišnými vzdělávacími možnostmi a rozdílným pracovním tempem.
- Žáci nebyli ve výuce systematicky vedeni k sebehodnocení a vzájemnému hodnocení
  jako prostředku rozvoje jejich osobnosti a motivace k jejich dalšímu vzdělávání.
- Závěry většiny hospitovaných hodin byly formální, zpravidla chybělo utřídění poznatků,
  upevnění učiva za aktivní účasti žáků a ověření míry splnění vzdělávacího cíle.
- Ve školním roce 2021/2022 zaznamenali žáci školy nižší úspěšnost u maturitní zkoušky
  a závěrečné zkoušky.
Doporučení pro zlepšení činnosti školy / školského zařízení
- Zefektivnit hospitační činnost a do hospitačních záznamů uvádět konkrétní doporučení
  pro zkvalitnění vzdělávací práce učitelů.
- Zjednodušit přístup vyučujících k dokumentaci žáků se speciálními vzdělávac ími
  potřebami v rámci obou pracovišť prostřednictvím elektronického systému.
- Podporovat vzájemnou spolupráci mezi žáky a jejich větší aktivní zapojování do výuky
  prostřednictvím širokého spektra aktivizačních vyučovacích forem a metod.
- Individualizovat a diferencovat práci s ohledem na odlišné vzdělávací potřeby žáků
  a jejich pracovní tempo.
- Vést žáky k sebehodnocení a vrstevnickému hodnocení s ohledem na rozvoj jejich
  dalšího vzdělávání.
- Využívat závěry vyučovacích hodin k celkovému shrnutí učiva a ověření si splnění
  stanoveného cíle za aktivní účasti žáků.
- Přijímat opatření vedoucí ke zkvalitnění výsledků vzdělává ní žáků u maturitní zkoušky
  a závěrečné zkoušky.



                                          7/10
                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Královéhradecký inspektorát,
Wonkova 1142, 500 02 Hradec Králové, případně prostřednictvím datové schránky
(g7zais9), nebo na e-podatelnu csi.h@csicr.cz s připojením elektronického podpisu.


           Seznam dokladů, o které se inspekční zjištění opírají
 1.   Zřizovací listina vydaná Královéhradeckým krajem, č. j. 14787/SM/2009, dne 10. 9.
      2009 včetně dodatků 1 - 13
 2.   Rozhodnutí vydané MŠMT, čj. MSMT-9208/2021-3, ve věci návrhu na zápis změny
      v údajích vedených v rejstříku škol a školských zařízení s účinností od 1. 9. 2021,
      ze dne 1. 6. 2021
 3.   Výpis z rejstříku škol a školských zařízení ze dne 5. 12. 2022
 4.   Jmenování do funkce ředitele školy, č. j. KUKHK-13800/SM/2019, vydané
      Královéhradeckým krajem s účinností od 1. 8. 2019, ze dne 13. 5. 2019
 5.   Doklady o dosaženém vzdělání a osvědčení o dalším vzdělávání pedagogickýc h
      pracovníků ve školních letech 2021/2022 a 2022/2023 (vzorek)
 6.   Dokumentace k hodnocení materiálních a finančních podmínek školy za školní roky
      2021/2022 a 2022/2023
 7.   Dokumentace k zajištění bezpečnosti žáků (včetně knih úrazů žáků) vedená
      ve školních letech 2021/2022 a 2022/2023
 8.   Školní řád střední školy a vyšší odborné školy a vnitřní řády domova mládeže a školní
      jídelny platné ve školním roce 2022/2023
 9.   Pracovní náplně zaměstnanců školy platné ve školním roce 2022/2023 (vzorek)
10.   Organizační řád školy platný ve školním roce 2022/2023, vydaný s účinnos tí
      od 1. 11. 2019
11.   Organizační struktura školy platná ve školním roce 2022/2023
12.   Organizace školního roku 2022/2023
13.   Výroční zpráva o činnosti školy za školní rok 2021/2022
14.   Plány dalšího vzdělávání pedagogických pracovníků středisek Trutnov a Svoboda nad
      Úpou na školní rok 2022/2023
15.   Školní vzdělávací programy příslušných oborů vzdělání platné ve školním roce
      2022/2023
16.   Dokumentace vedená k činnosti vyšší odborné školy ve školním roce 2022/2023
17.   Školní matrika vedená ve školním roce 2022/2023 (vzorek)
18.   Zápisy z jednání pedagogické rady, členů školního poradenského pracoviště,
      metodických sdružení vedené ve školních letech 2021/2022 a 2022/2023
19.   Rozvrhy hodin tříd a pedagogů střední školy vedené ve školním roce 2022/2023
20.   Doklady o přijímání žáků ke vzdělávání, o průběhu vzdělávání a jeho ukončování
      vedené ve školním roce 2022/2023 (vzorek)


                                          8/10
21.   Třídní knihy vedené elektronicky ve školním roce 2022/2023 (vzorek)
22.   Hospitační záznamy vedené ve školních letech 2021/2022 a 2022/2023
23.   Dokumentace žáků se speciálními vzdělávacími potřebami vedená ve školním roce
      2022/2023
24.   Preventivní program školy včetně Strategie předcházení školní neúspěšnosti a
      Školního programu proti šikanování vedené ve školním roce 2022/2023
25.   Školní vzdělávací program domova mládeže platný ve školním roce 2022/2023
26.   Plán práce pro školní rok 2022/2023 (domov mládeže)
27.   Osobní spisy žáků vedené ve školním roce 2022/2023 (vzorek)
28.   Deníky výchovných skupin vedené ve školním roce 2022/2023
29.   Týdenní plány zájmových činností v domově mládeže vedené v roce 2022/2023
      (vzorek)
30.   Zápisy z porad vychovatelů vedené ve školním roce 2022/2023



                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Královéhradecký inspektorát,
Wonkova 1142, 500 02 Hradec Králové, případně prostřednictvím datové schránky
(g7zais9), nebo na e-podatelnu csi.h@csicr.cz s připojením elektronického podpisu, a
to k rukám ředitelky inspektorátu.


Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                        9/10
Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Alena Josefová, Ph.D., školní
 inspektorka, vedoucí inspekčního týmu              ………………………..
 Ing. Markéta Kvasničáková, školní
 inspektorka                                        ………………………..

 Mgr. Eva Vachatová, školní inspektorka
                                                    ………………………..
 Ing. Tomáš Čihák, Ph.D., odborník na
 vzdělávání v lesnických oborech                    ………………………..
 Ing. Alena Žalská, odborník na vzdělávání
 ve vyšších odborných školách                       ………………………..

 Bc. Věra Jiránková, kontrolní pracovnice
                                                    ………………………..




V Hradci Králové 3. 1. 2023




                                            10/10
