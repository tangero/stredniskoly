                                 Česká školní inspekce
                               Moravskoslezský inspektorát
                               Matiční 20, 702 00 Ostrava
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIT-17/24-T
                                        Sp. zn. ČŠIT-S-2/24-T


Název                               Střední odborná škola Třineckých železáren
Sídlo                               Lánská 132, 739 61 Třinec-Kanada
E-mail                              sekretariat@sostrinec.cz
IČO                                 27 856 216
Identifikátor                       691 000 662
Právní forma                        školská právnická osoba
Zastupující                         Mgr. Aleš Adamus
Zřizovatel                          TŘINECKÉ ŽELEZÁRNY, a.s.
Místo inspekční činnosti            Lánská 132, 739 61 Třinec-Kanada
Inspekční činnost na místě          8. 1. 2024 − 11. 1. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů. Zjišťování a hodnocení naplnění školních vzdělávacích programů.


                                         Charakteristika
Střední odborná škola Třineckých železáren (dále „škola“) vykonává činnost střední školy
a školní jídelny.
V době inspekční činnosti škola poskytovala vzdělávání v 11 oborech vzdělání, z toho
střední vzdělání ukončené maturitní zkouškou ve čtyřletém oboru vzdělání 26-41-M/01
Elektrotechnika, 37-41-M/01 Provoz a ekonomika dopravy, 23-44-L/01 Mechanik strojů
a zařízení, ve tříletých oborech vzdělání s výučním listem se žáci vzdělávali v oborech
vzdělání    26-51-H/01 Elektrikář-silnoproud,     36-52-H/02 Instalatér,     65-51-H/01
Kuchař-číšník, 23-56-H/01 Obráběč kovů, 23-51-H/01 Strojní mechanik, 65-51-E/01
Stravovací a ubytovací služby, 75-41-E/01 Pečovatelské služby a 23-51-E/01 Strojírenské
práce.
Celkový počet žáků měl v posledních letech mírně vzestupnou tendenci. Ve školním roce
2023/2024 bylo ve 28 třídách zapsáno 455 žáků. Střední škola identifikovala 46 žáků
se speciálními vzdělávacími potřebami, z nichž se 33 vzdělávalo v oborech Stravovací
a ubytovací služby, Pečovatelské služby a Strojírenské práce. Deset žáků bylo v době
inspekční činnosti vzděláváno podle individuálního vzdělávacího plánu.


                          Hodnocení podmínek vzdělávání
Ředitel školy (dále „ředitel“) vykonává svou funkci od roku 2012. Část řídicích kompetencí
účelně delegoval na své dva zástupce. Přenos informací v rámci školy je vzhlede m
k velikosti školy funkční, využívaný elektronický informační systém podporuje rychlou
a efektivní komunikaci všech aktérů vzdělávání. Pravidelné porady vedení a pedagogické
rady odpovídajícím způsobem posilují součinnost pedagogů. Komplexní strategie vývoje
školy je sestavena v návaznosti na potřeby Třineckých železáren, a. s., od čehož se odvíjí
průběžné změny školních vzdělávacích programů, které efektivně reagují na inovace
pracovního procesu a zároveň žákům umožňují kvalitní přípravu pro práci v provozech
obdobného zaměření. Složení pedagogického sboru umožňuje plnit záměry a cíle školních
vzdělávacích programů. Vedení školy provádí průběžně hospitační činnost a sleduje důležité
oblasti vzdělávacího procesu. Organizace vzdělávání však nevytvářela optimální podmínky
pro psychohygienu žáků a efektivní využití některých vyučovacích hodin s ohledem na
nutnost přechodů žáků (i učitelů) v rámci rozlehlého areálu školy. Ředitel pravidelně
realizuje evaluačně motivační rozhovory s vyučujícími, při kterých společně hodnotí
dosavadní práci a diskutují o dalších plánech týkajících se rozvoje jejich vzdělávací činnosti.
Plánování dalšího vzdělávání pedagogických pracovníků vycházelo zejména z potřeb školy,
ale i jednotlivých učitelů, kteří si vedou dokladové profesní portfolio, sloužící k detailnímu
mapování jejich profesního rozvoje. Se záměrem slaďování teoretické a praktické výuky
jsou ve škole realizována setkání pedagogických pracovníků v programu „Společné učení“,
v jehož rámci si sdělují také poznatky týkající se výchovných záležitostí žáků. Školní
poradenské pracoviště věnuje adekvátní pozornost žákům se speciálními vzdělávac ími
potřebami, ukrajinským žákům i žákům se vzdělávacími a výchovnými problémy.
Vícezdrojové financování a zapojení do projektů umožňuje úspěšně realizovat vzdělávac í
programy. Ředitel účelně hospodaří s finančními prostředky, které využívá pro realizac i
strategických oblastí rozvoje školy a jejích priorit zaměřených na vybudování zázemí pro
žáky, inovaci prostor a zkvalitnění výuky. Na základě spolupráce s vnějšími partnery bylo
do značné míry zmodernizováno vybavení pro odborný výcvik, díky čemuž se žáci
seznamují s prací na moderních přístrojích používaných v reálných provozech.
Školní stravování je pro žáky zajištěno ve vlastní školní jídelně, která při sestavování
jídelních lístků používá nastavený trend pestré a nutričně vyvážené stravy v souladu se
zásadami zdravé výživy. Strávníci mají možnost vybrat si z nabídky dvou hlavních jídel
a pro větší pestrost jsou zařazeny dny mezinárodní kuchyně.


                                             2/8
V oblasti bezpečnosti a ochrany zdraví jsou žáci pravidelně poučováni a seznamová ni
s riziky. Nedostatky byly shledány v administraci úrazů. Při práci v praktickém vyučová ní
žáci používali vhodné osobní ochranné pracovní prostředky, které jsou jim poskytovány.


                          Hodnocení průběhu vzdělávání
Během inspekční činnosti byla sledována výuka ve všeobecně vzdělávacích a odborných
předmětech a v praktickém vyučování (učební praxi a odborném výcviku). Celkově ve výuce
převládala pozitivní, pracovně laděná atmosféra založená na respektu a otevřené
komunikaci.
Průběh hospitovaných vyučovacích hodin českého jazyka a základů společenských věd byl
postaven především na frontální výuce s dominantní rolí učitele a na metodě řízeného
rozhovoru s důrazem kladeným na teoretické informace faktografického charakteru.
Aktivita žáků byla vyžadována obvykle při práci s textem nebo při samostatné práci na
zadaných úkolech. Zvolený způsob výuky neumožňoval výraznější uplatnění individuálního
přístupu ke všem žákům, někteří z nich projevovali o vzdělávání jen minimální zájem. Menší
pozornost byla věnována pochopení souvislostí a využití získaných poznatků v praxi.
Didaktická technika byla většinou využita jen k projekci prezentací připravenýc h
vyučujícími k podpoře výkladu nového učiva, převažovaly však podklady textového
charakteru, které si žáci pasivně zaznamenávali do sešitu. Ve výuce scházela větší názornost,
propojení s reálným životem, se znalostmi a zkušenostmi žáků. Zvolené organizační formy
i využívané metody výuky postrádaly obsahovou pestrost a neposkytovaly žákům dostatečný
prostor pro rozvoj kompetencí k učení, kritického myšlení a čtenářské gramotnosti.
Ojediněle byly využity interaktivní digitální materiály k procvičování gramatického učiva
a ke zpestření výuky. Ve struktuře sledovaných hodin chybělo závěrečné shrnutí
a upevňování probíraného učiva.
Ve sledované výuce cizích jazyků převažovala klidná pracovní atmosféra podporující proces
učení, byla patrná vzájemná důvěra mezi učiteli a žáky. Vzdělávání probíhalo výhradně
v cizím jazyce, český jazyk byl využit pouze k upřesnění pokynů a významu nově
probíraných slov. Vyučující využívali rozmanité metody a formy výuky, většinou efektivně
využívali nástrojů poskytovaných aplikací Google Classroom. Zvláště v anglickém jazyce
docházelo k vhodnému zařazení aktivit zahrnujících používání odborných výrazů. Většinou
scházela cílená diferenciace učiva dle schopností a potenciálu žáků.
Ve výuce přírodovědných předmětů byly vhodně zařazeny demonstrační pokusy, které
zvyšovaly názornost učiva a udržovaly pozornost žáků. Učitelé při výkladu využíva li
zkušenosti žáků z praktického života a žáci byli vedeni k aplikaci nově získaných poznatků.
Nicméně ve výuce převažovala frontální forma s řízeným rozhovorem, učitelé jen v malé
míře zařazovali kooperativní metody ve skupinách či dvojicích. Jen ojediněle byly
realizovány formy výuky podněcující kritické myšlení a využívání informačních zdrojů.
Nedostatečná diferenciace učiva do značné míry omezovala možnosti žáků v porozumění
probíraného učiva (4.3) Pozitivním znakem hospitované výuky byla kázeň žáků, přátelská
atmosféra mezi vyučujícími a žáky.
Sledovaná výuka odborných předmětů byla vyučujícími dobře organizačně připravena. Byla
vedena věcně a odborně správně. Někteří žáci se aktivně zapojovali, o svých zkušenostech
a poznatcích vedli s pedagogy diskusi. Vyučující kladli důraz na využívání přísluš né
terminologie, na logické uchopení a praktické řešení problémů a důsledně vybízeli žáky
k aplikaci osvojeného učiva do reálné praxe. Prostředky didaktické techniky byly účelně
pedagogy využity. Převládající formou byla frontální výuka, vhodně doplněná samostatnou


                                            3/8
prací žáků. V části hodin byla zaznamenána nižší míra diferenciace zadávaných úkolů podle
individuálních schopností jednotlivců. Průběžné hodnocení práce poskytovalo žákům
účelnou zpětnou vazbu o úspěšnosti jejich činností.
Průběh praktického vyučování (odborného výcviku a učební praxe) sledovaný na vybraných
pracovištích napříč obory vzdělání měl odpovídající odbornou úroveň. Vyznačoval se
promyšlenou organizací pracovních činností respektující specifika jednotlivých oborů.
Pojetí výuky ovlivňovala osobnost učitele a praktická zkušenost. Rozsah pracovních
činností, schopnost žáků pracovat samostatně, ve dvojicích i ve skupinách byly na dobré
úrovni. Učitelé sledovali pokroky žáků, v případě potřeby jim poskytovali individuá lní
pomoc, motivovali žáky a prohlubovali jejich zájem o zvolený obor a ve vhodných
okamžicích podporovali také jejich kreativitu a poskytovali žákům zpětnou vazbu. Bylo
dbáno na upevňování zásad bezpečné práce a ochrany zdraví. Z přímého pozorování bylo
patrné, že si žáci při získávání odborných dovedností systematicky osvojují technologické
postupy nezbytné pro budoucí praxi, upevňují důležité pracovní návyky, získávají smysl pro
kvalitu, přesnost a zodpovědnost. Velkým přínosem pro efektivitu odborného vzdělává ní
a upevňování nabytých vědomostí a dovedností jsou ve výuce používané pracovní sešity,
které vytvářejí vyučující pro jednotlivé obory vzdělání.


                          Hodnocení výsledků vzdělávání
Vedení školy pravidelně sleduje a vyhodnocuje dosahované výsledky vzdělávání žáků.
Přehled o znalostech jednotlivých žáků v průběhu vzdělávání škola získává prostřednictvím
vlastních hodnoticích nástrojů (především písemné a ústní zkoušení, hodnocení praktických
dovedností atp.) a pololetních srovnávacích testů. U žáků oborů vzdělání Stravovací
a ubytovací služby, Pečovatelské služby a Strojírenské práce je prováděno slovní hodnocení,
které podněcuje žáky k sebereflexi a nabízí detailní popis znalostí a dovedností každého
žáka. Na slabé výsledky výběrového testování žáků ve školním roce 2022/2023 zaměřeného
na finanční gramotnost a čtenářskou gramotnost škola reagovala vytvořením strategie ke
zvyšování čtenářské gramotnosti a zařazením tohoto tématu do plánu profesního rozvoje
učitelů. Výsledky vzdělávání žáků čtvrtletně projednává pedagogická rada. Žákům s rizike m
školní neúspěšnosti je poskytována podpora formou dobrovolných individuálníc h
konzultací, možností docházky do maturitních seminářů či do kroužku zaměřeného na rozvoj
čtenářské gramotnosti (Čtenářská pětiminutovka). V průběhu vzdělávání nabízí škola žákům
se slabým prospěchem přestup do méně náročného oboru. Přesto škola eviduje vysoký počet
neúspěšných žáků (na konci školního roku 2022/2023 neprospělo 27 % žáků). V posledních
dvou letech se tzv. hrubá úspěšnost u maturitní zkoušky (poměr úspěšných žáků k počtu
žáků, kteří se přihlásili k maturitní zkoušce) pohybovala v rozmezí 9,1 – 50 %. Nejvyšší
neúspěšnost vykazují žáci ve vzdělávacím oboru Provoz a ekonomika dopravy. Výrazně
lepších výsledků dosahují žáci oboru vzdělání Elektrotechnika.
Školní poradenské pracoviště pracuje na základě jasně vymezených kompetencí. Jeho
členové se pravidelně scházejí a zabývají se aktuálními problémy, nastavují opatření k jejich
eliminaci a následně vyhodnocují jejich účinnost. Informace týkající se žáků se speciálními
vzdělávacími potřebami jsou sdíleny na společném datovém mediu a přístupné pedagogům,
aby tak mohli aktuálně přizpůsobovat výuku identifikovaným žákům. Tento systém
pravidelného přenosu informací o potřebách žáků mezi výchovnými poradkyněmi
a pedagogickými pracovníky je funkční, avšak realizace opatření doporučených školskými
poradenskými zařízeními v průběhu vzdělávání závisí do značné míry na přístupu
jednotlivých pedagogických pracovníků a ve sledovaných hodinách nebyla patrná. V zájmu
prohlubování vztahů v třídních kolektivech je pro žáky nastupujících ročníků připravován


                                            4/8
dvoudenní adaptační pobyt, jehož program je také zaměřen na témata prevence
patologického chování. K podobným účelům také slouží sportovní akce pořádané v průběhu
školního roku, turistický kurz a činnost zájmových kroužků (např. modelářství, elektronika,
posilování, raketové sporty). Do žákovské samosprávy jsou voleni zástupci třídníc h
kolektivů, kteří s vedením školy diskutují o svých návrzích týkajících se vzdělávání, aby tyto
byly případně realizovány v zájmu zlepšování vzdělávacího procesu. Zákonným zástupc ům
škola poskytuje průběžné informace o výsledcích vzdělávání a zveřejňuje aktuality týkající
se její činnosti.
Předpokladem úspěšné přípravy a uplatnění absolventů je aktivní forma spolupráce
s profesními svazy a s externími partnery při zajištění části praktického vyučování žáků,
zapojení odborníků do výuky i závěrečných zkoušek. Prostřednictvím projektu Erasmus+
mají žáci vybraných oborů vzdělání příležitost získávat pracovní zkušenosti a posílit své
jazykové kompetence v rámci zahraničních stáží (Itálie, Maďarsko). Také projekt
příhraniční spolupráce s polskou odbornou školou je přínosem pro výměnu zkušenosti z řad
pedagogů a žáků.
K posilování zájmu a motivace žáků škola cíleně organizuje aktivity, při kterých žáci reálně
aplikují získané vědomosti a dovednosti v praxi a v nichž mohou uplatnit svou kreativitu
(školní EKOTÝM, Prezentiáda odborných prací žáků v anglickém jazyce apod.). Žáci mají
příležitost porovnat své odborné a klíčové kompetence v rámci soutěží, jichž se pravidelně
účastní, např. v národním finále soutěže „Hydrogen horizon“ jsou úspěšní dlouhodobě.
K pozitivní identifikaci žáků se školou přispívají také akce, které škola organizuje pro žáky
i v rámci vyučovaných předmětů (exkurze, stáže, zahraniční výjezdy apod.).
Škola dlouhodobě přispívá k propagaci řemeslných oborů a technického vzdělání mezi
dětmi a žáky mateřských a základních škol, a to především prostřednictvím akce „Řemeslné
hry“, která je organizována ve spolupráci se zřizovatelem školy a dalšími externími partnery.
(1.5)


                                          Závěry
Vývoj školy
– Vybavení školních dílen moderními přístroji a informační technikou, revitalizace všech
  prostor školy.
– Došlo k dílčím personálním změnám.
Silné stránky
– Spolupráce s profesními a sociálními partnery pozitivně ovlivňuje rozvoj odborných
  kompetencí žáků a zároveň přispívá k popularizaci technického vzdělávání. (1.5)
– Škola ve spolupráci s externími partnery zajišťuje kvalitní podmínky pro odborné
  vzdělávání žáků. (2.4)
– V praktickém vyučování (v odborném výcviku a učební praxi) je účinně podporován
  individuální rozvoj každého žáka a je podporováno jejich pozitivní sebepojetí. (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz




                                             5/8
Slabé stránky (oblasti ke zlepšení)
– Dílčí nedostatky v kontrolní činnosti v oblasti organizace vzdělávání a administrace
  úrazů. (2.1)
– V teoretickém vyučování je v malé míře uplatňována                diferenciace   vzhlede m
  k individuálním schopnostem a dovednostem žáků. (4.3)
– Ve školních letech 2021/2022 a 2022/2023 škola vykazuje vysokou neúspěšnost žáků při
  konání maturitní zkoušky. (5.1,5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz


Doporučení pro zlepšení činnosti školy
– Zavádět dle možností do teoretické výuky metody a formy podněcující kritické myšle ní
  a využívání informačních zdrojů.
– Realizovat přednášky a workshopy na téma motivace k samostudiu a vzdělávání.
– Zefektivnit kontrolní činnost v oblastech řízení školy.
– Využívat diferenciaci ve výuce vedoucí k podpoře individuálních potřeb žáků
  a podněcovat je ke kritickému myšlení.
– Nastavit organizaci vzdělávání vzhledem          k psychohygienickým     potřebám žáků
  a efektivnímu využití vyučovacích hodin.
– Přiměřeně reagovat účinnými opatřeními na neúspěšnost žáků při konání maturitní
  zkoušky.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.




                                            6/8
                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Školní vzdělávací programy platné ve školním roce 2023/2024
 2.   Školní řád a vnitřní řád školní jídelny platné ve školním roce 2023/2024
 3.   Plán dalšího vzdělávání pedagogických pracovníků ve školním roce 2023/2024
 4.   Plán kontrolní a hospitační činnosti ve školním roce 2023/2024
 5.   Výroční zpráva o činnosti školy za školní rok 2022/2023
 6.   Plán práce ve školním roce 2023/2024
 7.   Rozvrh vyučovacích hodin platný ve školním roce 2023/2024
 8.   Školní matrika vedená ve školním roce 2023/2024 (vzorek)
 9.   Třídní knihy vedené ve školním roce 2023/2024 (vzorek)
10.   Zápisy z jednání pedagogické rady vedené ve školním roce 2023/2024
11.   Doklady o dosaženém vzdělání pedagogických pracovníků školy (vzorek)
12.   Zápisy z jednání předmětových komisí ve školním roce 2023/2024
13.   Dokumentace školního poradenského pracoviště vedená ve školním roce 2023/2024
14.   Dokumentace žáků se speciálními vzdělávacími potřebami vedená ve školním roce
      2023/2024 (vzorek)
15.   Dokumentace k organizaci praktického vyučování vedená ve školním roce 2023/2024
16.   Dokumentace vztahující se k finančním podmínkám školy pro školní rok 2023/2024
      (vzorek)
17.   Smlouvy o obsahu a rozsahu praktického vyučování a podmínkách pro jeho konání
      (vzorek)
18.   Dokumentace k zajištění bezpečnosti a ochrany zdraví žáků a vedená ve školním roce
      2023/2024 (vzorek)
19.   Dokumentace k zajištění školního stravování pro školní rok 2023/2024 (vzorek)




                                          7/8
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Adéla Kulová, školní inspektorka, vedoucí inspekčního týmu
 Ing. Klára Kudlíková, kontrolní pracovnice
 Mgr. Eliška Birková, školní inspektorka
 Ing. Jaroslav Král, školní inspektor
 PaedDr. Ivana Marková, Ph.D., školní inspektorka
 Ing. Hana Maľarová, školní inspektorka
 Mgr. Sylva Kyselová, Ph.D., MBA, školní inspektorka
31. 1. 2024




                                         8/8
