                                 Česká školní inspekce
                               Moravskoslezský inspektorát
                               Matiční 20, 702 00 Ostrava
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIT-555/24-T
                                       Sp. zn. ČŠIT-S-111/24-T


Název                               AHOL - Střední škola gastronomie, turismu a lázeňství
Sídlo                               Dušní 1106/8, 703 00 Ostrava-Vítkovice
E-mail                              aholss@ahol.cz
IČO                                 71 340 815
Identifikátor                       651 035 759
Právní forma                        školská právnická osoba
Zastupující                         Mgr. Miriam Lacinová
Zřizovatel                          AHOL - Střední odborná škola, s.r.o.
Místo inspekční činnosti            Dušní 1106/8, Ostrava
Inspekční činnost na místě          4. 3. 2024 − 7. 3. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) školského zákona.
Zjišťování a hodnocení podmínek, průběhu a výsledků vzdělávání poskytovaného střední
školou podle příslušných školních vzdělávacích programů (dále „ŠVP“), naplňování ŠVP
a jejich souladu s právními předpisy a rámcovými vzdělávacími programy se zaměřením
na neúspěšnost ve společné části maturitní zkoušky (dále „MZ“) ve zkušebních obdobích
let 2020 – 2023.
                                   Charakteristika
AHOL – Střední škola gastronomie, turismu a lázeňství (dále „škola“) vykonává činnost
střední školy. Poskytuje střední vzdělání s maturitní zkouškou v denní formě vzdělávání
ve čtyřletých oborech vzdělání Gastronomie, Hotelnictví, Cestovní ruch (dále „maturitní
obory“), dvouletém oboru vzdělání Gastronomie (dále „nástavbový maturitní obor“)
a v tříletém oboru vzdělání s výučním listem Kuchař - číšník (dále „nematuritní obor“)
ukončeném závěrečnou zkouškou. Ve škole se v době inspekční činnosti vzdělávalo
265 žáků v 16 třídách, z toho 13 žáků se speciálními vzdělávacími potřebami a 5 žáků
s odlišným mateřským jazykem. Vzhledem k nízkému počtu žáků v některých třídách
povolil zřizovatel školy výjimku z nejnižšího počtu žáků. Naplněnost školy se v posledních
letech mírně zvýšila, a to z 38 % na 44 % z nejvyššího povoleného počtu žáků (576).
V budově školy současně probíhá i vzdělávání studentů AHOL – Vyšší odborné školy,
jejíž akreditované vzdělávací programy úzce navazují na střední odborné vzdělávání školy.


                         Hodnocení podmínek vzdělávání
Ředitelka školy působí ve funkci od roku 2016. Zpracovala dlouhodobý plán rozvoje na
období 2019–2025, který je postupně naplňován. Velká pozornost je zde věnována
strategiím podporujícím připravenost žáků v souladu se stanoveným profilem absolventa
a úspěšnost žáků v průběhu studia i při jeho ukončování. Doporučení z inspekčního
hodnocení v dubnu 2018, která se týkala především zvýšení kontrolní činnosti v oblasti
tvorby pravidel pro činnost školy, organizace praktického vyučování a zkvalitnění výuky,
se podařilo z větší části naplnit. Škola přijala a realizovala řadu opatření, např. zacílení
dalšího vzdělávání pedagogických pracovníků a hospitační činnosti vedení školy na
využívání inovativních a aktivizujících metod ve výuce, aktualizace školních vzdělávacích
programů i povinné dokumentace školy. Většina těchto opatření byla splněna a vedla ke
zvýšení kvality výuky. Opatření ke snížení absence byla účinná jen částečně.
ŠVP jednotlivých oborů vzdělání byly průběžně upravovány za účelem posílení odborných
kompetencí žáků, propojení spolupráce mezi jednotlivými obory a s cílem zvýšit
konkurenceschopnost školy se od ostatních škol v kraji s podobným zaměřením. V každém
oboru vzdělání nabízí škola dva směry specializace. V gastronomických oborech vzdělání
to jsou oblasti Moderní gastronomie, Kuchař v moderní gastronomii, Fastfoodová
gastronomie a Kuchař-číšník, v oborech vzdělání zaměřených na cestovní ruch
a hotelnictví to jsou oblasti Moderní hotelové služby, Stevard v dopravních službách,
Provoz cestovní kanceláře a Lázeňství a wellness. Specializace se uplatňuje od 3. ročníku
v zaměření odborné výuky a v praktickém vyučování. Vzhledem k požadavkům
zaměstnavatelů se škola zapojila do projektu Rozvoj odborné angličtiny na středních
školách. Po jeho skončení zařadila předmět odborná angličtina do ŠVP. Z důvodu
nenaplnění předpokládaného počtu přijímaných žáků v maturitních oborech v prvním kole
přijímacího řízení, byli uchazeči o studium přijímáni v několika dalších kolech bez
nastavení minimální bodové hranice pro přijetí. V rámci následných opatření ke zvýšení
úspěšnosti žáků stanovila škola od školního roku 2023/2024 minimální bodovou hranici
pro přijetí do maturitních oborů.
Realizovaný způsob řízení vychází z účelného delegování kompetencí, jeho součástí je
funkční přenos informací. Ze záznamů z jednání pedagogické rady i předmětových komisí
je zřejmé, že škola vyhodnocuje úspěšnost žáků všech oborů v průběhu a při ukončování
studia. Nejnižší úspěšnost byla zaznamenána ve dvouletém oboru vzdělání Gastronomie


                                           2/10
(nástavbová forma studia), kde se postupně snižoval i zájem o přijetí. Škola proto od
školního roku 2022/2023 již nepřijímá do tohoto oboru nové žáky. V současné době se zde
vzdělávají čtyři žáci ve 2. ročníku.
Od předchozí inspekční činnosti se zvýšil podíl výuky vedené odborně kvalifikovanými
pedagogy. Pedagogický sbor je účelně doplněn o externí pracovníky, většinou odborníky
z praxe. Výuka předmětů společné části maturitní zkoušky je vedena odborně
kvalifikovanými pedagogy s příslušnou předmětovou specializací. Další vzdělávání
pedagogických pracovníků probíhá intenzivně a vychází převážně z potřeb školy, příp. ze
zájmu pedagogů. Vzdělávání učitelů českého jazyka a literatury a anglického jazyka bylo
zaměřeno především na zajištění přípravy a průběhu maturitní zkoušky a rozvoj čtenářské
a jazykové gramotnosti. Začínající učitelé jsou podle potřeby podporováni uvádějícími
učiteli.
K uskutečňování koncepčních záměrů, k vysoké úrovni praktického vyučování, naplňování
profilu absolventa a profesnímu růstu učitelů odborných předmětů značnou měrou
přispívají příkladně realizované partnerské vztahy. Škola aktivně spolupracuje se
smluvními partnery, profesními sdruženími, organizacemi a pro dané obory vzdělání
důležitými asociacemi i mnoha dalšími právními subjekty. Klade důraz především na
kvalitní výběr sociálních partnerů, kteří zajišťují část praxe žáků během jejich studia,
formou exkurzí, besed i prakticky zaměřených workshopů participují na vzdělávání žáků,
účastní se závěrečných i maturitních zkoušek a pomáhají budoucí absolventy zapojit do
pracovního procesu. Přínosná je především nabídka rozmanitě zaměřených a pro žáky
i pedagogy zajímavých workshopů vedených odborníky z praxe a navázání spolupráce
s ekologicky zaměřeným hotelem Chateu Mcely a s Grandhotelem Pupp v Karlových
Varech. Kvalitní a oboustranně přínosné vztahy se zřizovatelem, sociálními partnery,
externími odborníky a profesními organizacemi se promítají do kvality odborného
vzdělávání a vytvářejí podmínky pro lepší uplatnitelnost absolventů na trhu práce.
Pro zajištění výchovy a vzdělávání žáků má škola vhodné prostorové i materiální
podmínky. V rekonstruované budově s přístavbou disponuje kmenovými třídami
i odbornými učebnami. Ve škole je také školní jídelna s kuchyní, v jejichž prostorách
vykonávají žáci praktické vyučování. Aktivní podpora zřizovatele a zapojení do projektů
vedly k získání kvalitního moderního zázemí především pro vzdělávání v oblasti
odborného a praktického vyučování (laboratorní kuchyně, gastronomické učebny,
multimediální a jazyková učebna). K výuce tělesné výchovy slouží tělocvična a hřiště
partnerské školy, kam žáci dojíždějí místní dopravou. Vzhledem k náročnosti na organizaci
výuky by bylo vhodné, kdyby škola měla vlastní sportovní zázemí. Esteticky příjemné
prostředí školy a nadstandardní materiálně technické vybavení umožňuje poskytování
vyšší kvality odborného vzdělávání.
K efektivnějšímu naplňování stanovených vzdělávacích cílů a ke zpestření vzdělávací
nabídky přispívá vícezdrojové financování i aktivní zapojení školy do projektů. Finanční
prostředky byly využity např. v oblastech personální podpory (kariérový poradce,
koordinátor spolupráce školy se zaměstnavateli), vzdělávání pracovníků, rozvoj odborné
angličtiny učitelů a žáků, vybavení školy digitálními učebními pomůckami, pořádání
soutěží, podpora sociálně znevýhodněných žáků.
V oblasti bezpečnosti a ochrany zdraví i požární prevence jsou žáci pravidelně poučováni
a seznamováni s riziky. Vedení školy provádí analýzu úrazovosti, přesto míra úrazovosti je
vyšší než celorepublikový průměr. Důvodem úrazů ve škole je většinou poranění v hodině
tělesné výchovy a v praktickém vyučování. Škola přijala opatření a opakovaně poučuje
žáky o bezpečnosti.


                                          3/10
Škola nemá vlastní školní jídelnu, školní stravování je zajištěno v budově školy ve školní
jídelně patřící jinému právnímu subjektu. Za aktivní účasti žáků gastronomických oborů
při přípravě jídel i při obsluze zde probíhá stravování žáků a zaměstnanců školy.


                          Hodnocení průběhu vzdělávání
Hodnocení průběhu vzdělávání bylo zaměřeno na výuku všeobecně vzdělávacích
i odborných předmětů s upřednostněním českého jazyka a literatury, anglického jazyka
a matematiky jako předmětů společné části maturitní zkoušky a na praktické vyučování.
Ve zhlédnutých hodinách teoretické výuky všeobecně zaměřených předmětů byl vhodně
podporován sociální a osobnostní rozvoj žáků, učitelé motivovali žáky k učení
a projevovali zájem o jejich vzdělávání. Požadavky kladené na žáky při výuce byly
přiměřené a srozumitelné, převažovala neformální a otevřená komunikace mezi žáky
a učiteli. Vyučující většinou stanovili vzdělávací cíl vyučovací hodiny směřující
k požadovaným výstupům podle zaměření výuky, v závěru hodiny pak vyhodnotili
naplnění cíle. V ojedinělých případech bylo využito individuální žákovské sebehodnocení
ve vztahu k cíli hodiny. Vzhledem k minimálnímu využití možnosti získávat podklady
z učebnic, případně z jiných zdrojů, vystupovali učitelé většinou jako jediný zdroj
informací. Práce ve dvojicích či v menších skupinách byly sice zařazovány, jejich účinnost
však snižovala nízká míra využívání aktivit podněcujících rozvoj kritického myšlení,
porovnávání různých řešení problémů a vzájemnou diskusi k zadaným úkolům. Zvolený
způsob výuky neumožňoval výraznější uplatnění diferenciace úkolů a individuálního
přístupu k jednotlivým žákům podle úrovně jejich schopností a dovedností. Společným
znakem výuky byla příznivá pracovní atmosféra a vstřícný vztah učitelů k žákům.
Vzdělávací strategie v hospitované výuce českého jazyka a literatury v denní formě
vzdělávání směřovaly k osvojení znalostí a dovedností směřujících jak k naplnění výstupů
stanovených v ŠVP, tak k požadavkům k maturitní zkoušce. Ačkoli ve výuce byla využita
práce ve skupinách a samostatná práce, která podporovala aktivizaci žáků, dominantní
postavení ve výuce většinou převzal učitel. Vzájemná komunikace se většinou omezovala
na kladení otázek učitelem a stručné odpovědi ze strany žáků, kteří nebyli cíleně vybízeni
k náročnější komunikaci, porovnávání názorů, argumentaci k probírané látce. Zhlédnutá
výuka byla zaměřena především na osvojení teoretických znalostí, méně na konkrétní práci
s textem. Vhodně byla uplatněna práce s chybou.
Výuka anglického a německého jazyka byla vedena v cílovém jazyce. Zařazován byl poslech,
méně byl kladen důraz na delší mluvený projev. Výuka se opírala o autentické texty,
videonahrávky a pracovní listy. Efektivně byla využita didaktická technika pro poslech
s porozuměním. Z forem a metod volili vyučující nejen frontální výuku a řízený rozhovor, žáci
pracovali také samostatně, ve skupinách nebo dvojicích. Průběžně byla poskytována zpětná
vazba a pomoc jednotlivým žákům. Ve třídě tříletého nematuritního studia byly zaznamenány
velké rozdíly ve znalostech žáků dané zpravidla jejich nestejnou počáteční úrovní. V rámci
přípravy k maturitní zkoušce se osvědčuje práce s tématy a zadáními písemných prací
a didaktických testů společné části maturitní zkoušky z minulých let a intenzivní využívání
autentických materiálů z časopisů a internetové podpory.
Ve výuce matematiky byla vhodně střídána samostatná práce s prací ve skupinách či
dvojicích. U žáků bylo rozvíjeno logické myšlení a byli vedeni k pochopení souvislostí.
V některých případech byla zaznamenána vhodná diferenciace, při které byli podpoření
žáci nadaní. Ti měli možnost řešit komplexnější a náročnější úlohy.



                                            4/10
Ve sledované výuce tělesné výchovy byly pohybové aktivity správně voleny vzhledem
k věku žáků a jejich pohybovým schopnostem a dovednostem. Nedostatkem bylo
nedodržení některých bezpečnostních pravidel (vhodný oděv a obutí) při výuce tělesné
výchovy, což může vést ke zvýšené úrazovosti žáků.
Ve vyučovacích hodinách odborných předmětů se žáci ve větší míře aktivně zapojovali,
reagovali na dotazy vyučujících, pracovali se zájmem. Učitelé uplatňovali individuální
přístup, poskytovali žákům okamžitou zpětnou vazbu. Každý žák si mohl jednotlivé
činnosti prakticky vyzkoušet, zhodnotit výsledek své práce, vyhodnotit případné chyby.
Teorie byla probírána současně s pracovními činnostmi, učitelé komunikovali se žáky,
vysvětlovali, doplňovali výuku o informace z vlastní praxe a z vlastních zkušeností.
Vhodně využívali digitální technologie k prezentaci výukového materiálu, v některých
případech se do jejich využití zapojili také žáci. Názornost byla dále podporována využitím
učebních pomůcek a pracovních listů. V některých hodinách převažovala aktivita učitele
nad aktivitou samotných žáků.
Praktická výuka (odborný výcvik, učební praxe a souvislá praxe) je realizována ve škole
a na smluvních pracovištích. Vzhledem k velikosti školy většina učitelů praktického
vyučování vede rovněž teoretickou výuku odborných předmětů. Hospitační činnost v rámci
inspekčního hodnocení se uskutečnila v několika skupinách odborného výcviku a učební
praxe napříč realizovanými obory vzdělání v odborných učebnách ve škole i na smluvních
pracovištích. Výuka probíhala v příjemné atmosféře, mezi vyučujícími a žáky byl patrný
vzájemný respekt. Výuku ovlivňovala osobnost učitele, jeho praktická zkušenost,
prostředí, ve kterém žáci pracovali (materiálně-technické vybavení), celková připravenost
a organizace výuky. Výuka byla naplánovaná do detailu a organizačně dobře vedená.
Učitelé i instruktoři soustavně sledovali činnosti žáků, poskytovali rady a pomoc při plnění
úkolů a upozorňovali na dodržování zásad bezpečnosti práce. Ve výuce uplatňovali
individuální přístup, poskytovali okamžitou zpětnou vazbu, žáky průběžně motivovali,
uváděli příklady ze své praxe. Organizace a průběh sledovaného praktického vyučování
měly velmi dobrou úroveň. Aktivní přístup ze strany instruktorů a učitelů motivoval žáky
k dodržování technologických postupů. Žáci pod jejich vedením zdařile aplikovali získané
teoretické znalosti v praktické výuce. Pracovali převážně samostatně na zadaných úkolech,
instruktoři a učitelé jim poskytovali průběžnou zpětnou vazbu k jejich práci. V průběhu
výuky byli žáci vedeni k upevňování znalostí a vlastnímu popisu vykonávaných činností,
čímž byly průběžně rozvíjeny jejich komunikační dovednosti. Při realizaci odborného
výcviku a učební praxe škola zohledňuje požadavky a názory odborníků z praxe
i požadavky žáků. Učitelé vzdělávání žáků většinou systematicky směřovali k osvojení
požadovaných praktických dovedností s důrazem na samostatnost žáků při plnění
konkrétních úkolů, s žáky komunikovali na přiměřené úrovni. Dbali na estetiku
podávaného pokrmu (aby byl chutný a zároveň vypadal lákavě), dbali na zdravou přípravu,
na kulturu stolování a kultivované vystupování.
Doporučení z předchozí inspekční činnosti spočívající ve využití širšího spektra
vzdělávacích metod a forem práce s žáky především v teoretickém vyučování bylo ve
zhlédnuté výuce uplatňováno částečně. Zařazování průběžného formativního hodnocení,
sebehodnocení a vzájemného hodnocení žáků se škole stále nedaří realizovat v potřebném
rozsahu.




                                           5/10
                         Hodnocení výsledků vzdělávání
Podklady pro hodnocení výsledků vzdělávání žáků učitelé získávají především ústním
a písemným zkoušením a hodnocením samostatných prací žáků či jiných písemností.
Zásady a kritéria hodnocení výsledků vzdělávání stanovená ve školním řádu jsou
přehledná a srozumitelná. Žáci a zákonní zástupci nezletilých žáků jsou o výsledcích
vzdělávání průběžně informováni prostřednictvím školního informačního systému,
na třídních schůzkách a v případě potřeby formou individuálních pohovorů.
Škola má jednotně nastavenou strategii řešení školní neúspěšnosti, která obecně vymezuje
postupy při řešení školní neúspěšnosti. Škola získává přehled o žácích se slabším
prospěchem a zvýšenou absencí a poskytuje jim základní podporu s využitím
individuálních konzultací a doučování. V potřebných případech škola komunikuje se
zákonnými zástupci za účelem zlepšení školní docházky i prospěchu žáků. Přesto se škole
nedaří část žáků motivovat k pravidelné školní docházce a k zodpovědnému plnění
požadavků stanovených školním systémem hodnocení, což se projevuje v jejich zhoršeném
prospěchu. Důsledkem je mimo jiné i předčasné ukončení vzdělávání. Za poslední
uzavřený školní rok byla celková průměrná absence na žáka 203 hodin, celková průměrná
neomluvená absence 7 hodin na žáka. Neomluvenou absenci mělo celkově 67 žáků (tj.
27 % z celkového počtu žáků). Z přehledů klasifikace dále vyplývá, že průměrný prospěch
žáků školy se ve třech posledních uzavřených školních letech 2020/2021 až 2022/2023
pohyboval v rozmezí od 1,84 do 2,21. Podíl neprospívajících žáků se pohyboval na úrovni
zhruba 12 %. Opatření přijatá školou k řešení vysoké a neomluvené absence nebyla
v hodnoceném období dostatečně účinná a nevedla k jejímu snížení. Z důvodu úpravy
podmínek pro klasifikaci ve školním řádu se však zvýšil počet žáků, kteří nebyli hodnoceni
v řádném termínu.
V průběhu inspekční činnosti byly posuzovány výsledky žáků u maturitní zkoušky
v jarním a podzimním zkušebním období roků 2021 až 2023. Sledována byla tzv. hrubá
neúspěšnost, tj. poměr žáků neúspěšných u maturitní zkoušky nebo zkoušku nekonajících
k celkovému počtu přihlášených žáků. Žáci školy, kteří konali profilovou část maturitní
zkoušky, ji vykonali v téměř všech případech úspěšně. Neúspěšní byli pak ve společné
části maturitní zkoušky. Vysoká neúspěšnost byla zaznamenána především u nástavbového
studia oboru Gastronomie, která byla v letech 2021 a 2022 cca 75 % (průměr ČR za
skupinu oborů byl v roce 2021 28 % a v roce 2022 40,2 %). V letech 2020 a 2023 v tomto
oboru nematuroval žádný žák, neboť škola neměla žáky ve 2. ročníku. Vzhledem
k nízkému zájmu o studium v tomto oboru a vysoké neúspěšnosti žáků v průběhu i při
ukončování studia škola podala žádost o výmaz tohoto oboru z rejstříku škol a školských
zařízení. Hrubá neúspěšnost žáků v ostatních oborech se ve sledovaných letech pohybovala
v rozmezí 16 % až 35 % a většinou byl horší než průměr za skupinu oborů, který se
pohyboval v rozmezí 11,8 % - 23,5 %. Nejhorší výsledky vykázala škola v roce 2023, kdy
v oborech vzdělání Hotelnictví a Cestovní ruch hrubá neúspěšnost u maturitní zkoušky
dosáhla 33,3 % (průměr na skupinu oborů byl 13,4 %), v oboru vzdělání Gastronomie
35,3 % (průměr na skupinu oborů byl 19,2 %). Výsledky žáků ve společné části jsou
ovlivněny horšími výsledky maturitní zkoušky především v předmětech český jazyk
a literatura, cizí jazyk. Matematiku si žáci volí výjimečně. Ředitelka školy společně
s vyučujícími maturitních předmětů analyzovala příčiny neúspěšnosti žáků ve společné
části maturitní zkoušky a od školního roku 2023/2024 přijala řadu opatření. Škola stanovila
společné postupy při ohrožení žáků školním neúspěchem, které cílí především na
spolupráci se zákonnými zástupci žáků. Pro zlepšení průběžných výsledků žáků zavedla
pravidelné interní kontrolní testování žáků z českého jazyka a literatury a z anglického


                                           6/10
jazyka. Zvýšila četnost kontrolní a hospitační činnosti s důrazem na optimální zpětnou
vazbou. Efektivita těchto opatření ještě nebyla v době inspekční činnosti měřitelná.
Žáci nematuritního oboru jsou u závěrečné zkoušky dlouhodobě zpravidla úspěšní.
Škole se daří systematicky identifikovat individuální potřeby žáků se speciálními
vzdělávacími potřebami ve spolupráci se školskými poradenskými zařízeními, přičemž
jejich doporučení jsou školou respektována. Výchovná poradkyně ve spolupráci s třídními
učiteli sleduje a vyhodnocuje vzdělávání žáků s potřebou podpůrných opatření na
jednáních pedagogické rady.
Velký důraz je kladen na primární prevenci, vybrané okruhy jsou součástí tematických
plánů jednotlivých předmětů a realizovány v rámci výuky, případně projednávány
v třídnických hodinách. Škola organizuje pro žáky besedy s odborníky. Realizuje řadu
školních aktivit, které podporují spolupráci a sociální interakci žáků a vytváření
pozitivního školního klimatu. Rizikovými projevy chování žáků, které škola zaznamenala
(kyberšikana, užívání návykových látek, kouření), se intenzivně zabývá školní poradenské
pracoviště a neprodleně je ve spolupráci se zákonnými zástupci a dalšími organizacemi
řeší.
Všeobecný přehled žáků i rozvoj jejich znalostí a dovedností podporuje škola
organizováním množství školních i mimoškolních aktivit různorodého zaměření (besedy
s odborníky, exkurze, zahraniční poznávací zájezdy, pro žáky prvních ročníků adaptační
kurzy apod.). V rámci praktického vyučování žáci pěstují zeleninu a bylinky k využití
v laboratorní kuchyni. Škola využívá různé příležitosti ke své prezentaci na veřejnosti.
Podporuje žáky v jejich účasti v odborných celostátních i mezinárodních soutěžích, v nichž
zaznamenávají významné úspěchy. Pro žáky základních škola pořádá náročnou
zeměpisnou soutěž Znáš svůj kraj, o kterou je velký zájem. Kromě soutěžních aktivit se
žáci prezentují na řadě cateringových akcí pro veřejnost, připravují pohoštění pro uchazeče
o studium v rámci dne otevřených dveří, prezentace pro spolužáky. Při aktivitách
a prezentaci školy na veřejnosti prokazují žáci zdárné zvládnutí své odborné zručnosti
vycházející z klíčových kompetencí vyučovaných odborností.


                                        Závěry
Vývoj školy
– Od posledního inspekčního hodnocení v roce 2018 byl zaznamenán kvalitativní posun
  školy zejména v oblasti materiálních podmínek, zvýšení celkového počtu žáků, revize
  a aktualizace povinné dokumentace a realizovaných školních vzdělávacích programů
  s platností od 1. 9. 2022.
– Ve školním roce 2023/2024 podala škola žádost o výmaz oboru vzdělání 65-41-L/51
  Gastronomie (nástavbové studium) a požádala o navýšení nejvyššího povoleného počtu
  žáků v oborech vzdělání 65-41-L/01 Gastronomie a 65-42-M/02 Cestovní ruch.
– Doporučení z inspekčního hodnocení v dubnu 2018, která se týkala především zvýšení
  kontrolní činnosti v oblasti tvorby pravidel pro činnost školy, organizace praktického
  vyučování a zkvalitnění výuky se podařilo z větší části naplnit.
– Škola si udržuje velmi dobré podmínky v oblasti spolupráce s partnery a v oblasti
  systematické a aktivní podpory rozvoje odborných znalostí a dovedností žáků.




                                           7/10
Silné stránky
– Kvalitní a oboustranně přínosné vztahy se zřizovatelem, sociálními partnery, externími
  odborníky a profesními organizacemi se promítají do kvality odborného vzdělávání
  a vytvářejí podmínky pro lepší uplatnitelnost absolventů na trhu práce. (1.5)
– Esteticky příjemné prostředí školy a nadstandardní materiálně technické vybavení
  umožňuje poskytování vyšší kvality odborného vzdělávání. (2.4)
– Vysoká odbornost a profesionální přístup vyučujících plynoucí z praktických zkušeností
  v teoretických odborných předmětech a v praktickém vyučování přispívá k efektivnímu
  propojení teorie s praxí. (3.1)
– Důsledná příprava a úspěšné zapojení talentovaných žáků do odborných soutěží
  napomáhá zvyšování jejich odborných kompetencí i funkčnímu uplatnění na trhu práce.
  (4.4)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Slabé stránky (oblasti ke zlepšení)
– Nízká míra individualizace a diferenciace učiva ve sledované teoretické výuce. Absence
  sebehodnocení, ojedinělé využití formativního hodnocení. (4.3)
– Opatření realizovaná v oblasti prevence a řešení vysoké absence a školní neúspěšnosti
  žáků nejsou dostatečně efektivní a nevedla dosud ke zvýšení úspěšnosti žáků v průběhu
  i při ukončování studia. (5.1)
– Žáci nástavbového oboru vzdělání Gastronomie vykazovali dlouhodobě vysokou
  neúspěšnost v průběhu i při ukončování vzdělávání. (5.2)
– Nízká míra motivace části žáků ke studiu zvoleného oboru vzdělání, s tím související
  vysoká absence žáků, kterou se škole dlouhodobě nedaří výrazněji snižovat. (5.3)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Doporučení pro zlepšení činnosti školy
– Zaměřit se na preventivní působení k předcházení vysoké absence a rizika školního
  neúspěchu žáků. Individualizovat nastavená opatření, důsledně je realizovat a průběžně
  vyhodnocovat jejich účinnost. Zefektivnit spolupráci pedagogů s členy školního
  poradenského pracoviště, případně posílit školní poradenské pracoviště o školního
  psychologa.
– Důsledně uplatňovat individuální přístup k žákům a posilovat jejich motivaci
  k docházce do školy a k úspěšnému studiu. K aktivizaci žáků využívat pestrých forem
  a metod práce ve výuce. Podporovat rozvoj sebereflexe žáků využitím sebehodnocení
  a formativního hodnocení.
– Ve spolupráci se zřizovatelem projednat zlepšení podmínek pro výuku tělesné výchovy.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.



                                         8/10
                                 Stanovení lhůty
Česká školní inspekce v souladu s § 175 odst. 1 školského zákona ukládá ředitelce
školy ve lhůtě do 10 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Zřizovací listina AHOL . Střední školy gastronomie, turismu a lázeňství, ze dne
      22. 9. 2006
 2.   Jmenovací dekret ředitelky školy, s účinností od 1. 1. 2016
 3.   Výjimka z nejnižšího počtu žáků, ze dne 5. 1. 2016
 4.   Dlouhodobý plán rozvoje školy na období 2019 - 2025
 5.   Školní vzdělávací programy platné ve školním roce 2023/2024 (vzorek)
 6.   Rozvrhy vyučovacích hodin platné ve školním roce 2023/2024
 7.   Školní matrika a třídní knihy tříd vedené ve školním roce 2023/2024 (vzorek)
 8.   Personální dokumentace vybraných pedagogických pracovníků, ve školním roce
      2023/2024 (vzorek)
 9.   Výroční zprávy za školní roky 2020/2021, 2021/2022 a 2022/2023
10.   Zápisy z jednání pedagogické rady za školní roky 2020/2021, 2021/2022
      a 2022/2023, 2023/2024
11.   Výpis ze školního informačního systému (přehledy hodnocení žáků)
12.   Opatření ke snížení neúspěšnosti u maturitní zkoušky pro školní rok 2023/2024
13.   Smlouva o zajištění odborného výcviku a odborné praxe pro školní rok 2023/2024
      (vzorek)
14.   Pracovní výkazy žáků za produktivní práci ve školním roce 2023/2024 (vzorek)
15.   Smlouva o zajištění souvislé odborné praxe ve školním roce 2022/2023 (vzorek)
16.   Plán práce pro školní rok 2023/2024
17.   Plány a přehledy dalšího vzdělávání pedagogických pracovníků, školní roky
      2021/2022, 2022/2023, 2023/2024
18.   Zápisy z předmětových komisí, školní roky 2022/2023, 2023/2024 (vzorek)
19.   Postup při ohrožení žáka školním neúspěchem, školní rok 2023/2024
20.   Dokumentace související se zajištěním bezpečnosti žáků při poskytování vzdělávání
      vedená ve školním roce 2023/2024 (vzorek)
21.   Dokumentace vztahující se k finančním podmínkám školy pro školní rok 2023/2024
      k datu inspekční činnosti (vzorek)




                                         9/10
                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to
k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Eliška Birková, školní inspektorka, vedoucí inspekčního týmu
PhDr. Ing. Ivana Teichmannová, školní inspektorka
Mgr. Sylva Kyselová, Ph.D., MBA, školní inspektorka
Mgr. Jakub Mojžíš, školní inspektor
Bc. Marcela Zahradníková, kontrolní pracovnice
9. 4. 2024




                                         10/10
