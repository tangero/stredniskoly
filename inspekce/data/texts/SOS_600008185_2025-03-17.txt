                               Česká školní inspekce
                               Jihočeský inspektorát
                        Dukelská 23, 370 01 České Budějovice
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIC-326/25-C
                                       Sp. zn. ČŠIC-S-67/25-C


Název                               Střední průmyslová škola stavební, České Budějovice,
                                    Resslova 2
Sídlo                               Resslova 2, 370 04 České Budějovice
E-mail                              sps@stavarna.eu
IČO                                 60 076 089
Identifikátor                       600 008 185
Právní forma                        příspěvková organizace
Zastupující                         RNDr. Vladimír Kostka
Zřizovatel                          Jihočeský kraj
Místo inspekční činnosti            Resslova 1579, České Budějovice
Inspekční činnost na místě          17. 3. 2025 − 19. 3. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.


                                         Charakteristika
Střední průmyslová škola stavební, České Budějovice, Resslova 2 (dále škola) poskytuje
střední vzdělání zakončené maturitní zkouškou v oborech 36-47-M/01 Stavebnictví
a 36-46-M/01 Geodézie a katastr nemovitostí v denní a dálkové formě studia. Obor
stavebnictví se od 3. ročníku profiluje na architektonickou tvorbu, pozemní stavby, stavební
obnovu, dopravní stavby a vodohospodářské stavby. Čtyřletou denní formu studia
navštěvovalo k termínu inspekční činnosti 445 žáků v šestnácti třídách, dálkovou formu
studia 77 žáků v devíti třídách.


                         Hodnocení podmínek vzdělávání
Vedení školy je složeno z ředitele a jeho tří zástupců, kompetence k řízení školy jsou jasně
a efektivně rozdělené. Dlouhodobější strategie rozvoje vychází z profilace školy a odráží
reálné podmínky vzdělávacího procesu, naplňování koncepčních cílů je každoročně
vyhodnocováno. Kontrolní mechanismy jsou nastavené, ke sledování naplňování školních
vzdělávacích programů využívá vedení školy kromě hospitační činnosti i funkciona lity
elektronického informačního systému. Průběžné hodnocení práce poskytuje pedagogům
potřebnou zpětnou vazbu, při zjištění nedostatků jsou přijímána opatření, jejich dopad
do výuky je však různý.
Pedagogický sbor prochází postupnou generační obměnou, novým pedagogům je v rámci
adaptačního období poskytována široká podpora. Vedení školy systematicky věnuje
pozornost rozvoji a upevňování spolupráce pedagogů. Činnost předmětových komisí,
koordinace výuky v rámci předmětů i propojení teoretické a praktické výuky vytvářejí
podmínky pro úspěšné naplňování vzdělávacích cílů. Další vzdělávání pedagogickýc h
pracovníků je cíleno na posilování odbornosti, součástí jsou i výměnné stáže pedagogů
v zahraničí. Jak bylo patrné z výuky, v menší míře je pozornost věnována aplikaci
aktivizačních forem a metod práce.
V souladu se strategií rozvoje ředitel školy aktivně získává další finanční zdroje z řady
projektů. Takto získané finance využila škola zejména na podporu vzdělávání (projektové
dny, výjezdy do zahraničí, další vzdělávání pedagogů atd.) i na modernizaci materiálně-
technického zázemí a zlepšování pracovních podmínek žáků i pedagogů. V tomto školním
roce došlo ke změně prostor, v nichž je realizováno praktické vyučování. Přesunem
z pronajatého objektu do areálu školy byla zjednodušena organizace výuky, podmínky
pro výuku v prostorách, které jsou před rekonstrukcí, však nejsou optimální.
Škola rozvíjí v souladu s profilací přínosnou spolupráci s řadou sociálních partnerů.
Zapojení odborníků z praxe do procesu výuky, při realizaci přednášek a exkurzí napomáhá
žákům získávat nejnovější poznatky ve studovaném oboru a přispívá tím ke zvyšová ní
kvality poskytovaného vzdělávání i k rozvoji osobnosti žáků. Při organizaci soutěží, výměně
zkušeností a koordinaci tvorby školních vzdělávacích programů škola dlouhodobě
spolupracuje s řadou českých a slovenských středních škol stejného zaměření. Škola je také
fakultní školou Přírodovědecké fakulty Jihočeské univerzity, studenti vykonávají své praxe
v přírodovědných předmětech a matematice. V rámci zapojení do projektu Erasmus+ jsou
realizovány mobility pedagogů (jazykové vzdělávání a stínování) a žáků školy v zemích
Evropské unie, které napomáhají rozvoji jazykových, sociálních a pracovních kompetencí.
Významná je také spolupráce s Nadačním fondem školy, který finančně přispívá na zajištění
různých školních akcí.


                          Hodnocení průběhu vzdělávání
Průběh vzdělávání byl sledován v teoretické a praktické výuce denního i dálkového studia.
Hospitovaná výuka probíhala v respektující atmosféře, vyučující zohledňovali dosavadní
znalosti žáků a kladli důraz na propojení učiva s potřebami praxe. Zejména ve výuce




                                            2/6
odborných předmětů se pozitivně odrážela vysoká odbornost pedagogů a jejich profesní
zkušenosti v oboru.
V hospitovaných hodinách teoretické výuky většinou převažovala frontální výuka
s výkladem a vysvětlováním, zpravidla doplňovaná samostatnou prací. Tento způsob často
vedl k jednostrannému předávání učiva ze strany učitele a žáci se stávali pasivními příjemci
informací bez možnosti aktivního zapojení do výuky. Kooperativní činnosti, které by
rozvíjely vzájemnou spolupráci žáků a podporovaly komunikativní dovednosti, byly
aplikovány méně často. Většinou také chyběla práce s různými zdroji informací i řešení
problémových úloh cíleně zaměřené na rozvoj kritického myšlení. Vyučující dbali
na názornost učiva, vhodným způsobem byly využívány digitální technologie. Požadavky
kladené na žáky byly přiměřené a srozumitelné, podpora žáků se speciálními vzdělávac ími
potřebami nebo žáků se specifickými zájmy např. diferencovaným zadáváním úkolů však
byla zaznamenána výjimečně.
Ve většině sledovaných hodin teoretických odborných předmětů bylo nastavené učební
tempo optimální, žáci prokazovali dobré znalosti a zájem o téma. Také v těchto hodinách
byly aktivizující formy a metody práce využívány v různé míře, ne vždy byli žáci dostatečně
zapojeni do průběhu vzdělávání. Účelně byla využita práce s chybou.
Průběžné hodnocení celkově poskytovalo žákům zpětnou vazbu o aktuální úrovni znalostí
a dovedností, prvky sebehodnocení a vzájemného hodnocení byly využity spíše ojediněle.
Struktura sledovaných hodin teoretické výuky byla promyšlená s výjimkou závěru hodin,
kdy často chyběl dostatečný časový prostor pro shrnutí učiva a závěrečné hodnocení
vzdělávacího pokroku žáků jako prostředku pro posílení motivace k učení.
Ve sledovaném praktickém vyučování učivo svým obsahem vhodně navazovalo na odborné
předměty teoretické výuky. Při samostatném či společném plnění úkolů žáci uplatňova li
získané vědomosti v praxi, osvojovali si praktické dovednosti a rozvíjeli pracovní,
komunikativní a další klíčové kompetence. V průběhu sledovaných aktivit vyučujíc í
poskytovali žákům potřebnou podporu směrem k úspěšnému splnění úkolů a průběžně
hodnotili vykonávané činnosti.
Nedílnou součástí vzdělávacího procesu jsou přednášky, besedy a exkurze, které umožňují
žákům podrobněji se seznámit s budoucí profesí a napomáhají naplňovat cíle vzdělává ní.
Aktivní účast v tematických projektech včetně mezinárodních přispívá k všestranné mu
rozvoji žáků. Dlouhodobou tradici mají pravidelné krátkodobé a dlouhodobé pracovní stáže
žáků ve Slovinsku, Lotyšsku, Švédsku, Irsku a Polsku.


                          Hodnocení výsledků vzdělávání
Ke zjišťování a monitorování výsledků vzdělávání žáků využívá škola běžné hodnotící
nástroje, v oblasti praktického vyučování získává také využitelnou zpětnou vazbu
od partnerských firem. Kritéria hodnocení výsledků vzdělávání jsou transparentně
nastavena. Žáci jsou na začátku školního roku informováni o způsobu a podmínkách
hodnocení v daném předmětu a tyto informace jsou zveřejněny na webu školy.
Pro žáky 1. ročníků realizuje škola vstupní testy z matematiky a českého jazyka ke zjištění
znalostí a dovedností žáků s cílem nastavit vhodné vzdělávací strategie. Škola sleduje
výsledky vzdělávání na úrovni tříd, oborů i jednotlivců a projednává je v rámci jednání
pedagogické rady a předmětových komisí. V případě zhoršení prospěchu nebo zvýšení
absence žáka jsou většinou přijímána individuální a konkrétní opatření. Pro žáky ohrožené
školním neúspěchem nabízí škola individuální konzultace, popř. doučování, žáci této


                                            3/6
možnosti využívají v různé míře. Přínosná je činnost školního poradenského týmu ve složení
výchovná poradkyně, školní metodička prevence a dvě školní psycholožky. Nastavený
systém využívání online prostředí, uložené výukové materiály a multilicence programů
umožňují žákům efektivní přípravu na vyučování. Odchody žáků ze vzdělávání jsou
ojedinělé, zpravidla se jedná o začátek studia a důvodem je ze strany žáka nevhodný výběr
vzdělávacího oboru.
Aktivity k prevenci rizikového chování jsou jako součást vzdělávacího procesu realizo vá ny
formou adaptačních kurzů či různých projektů a jsou zaměřeny především na vytváření
pozitivních vztahů mezi žáky a eliminaci nežádoucího chování. Na vytváření příznivé ho
školního klimatu se podílí i nově vytvořený žákovský parlament. Díky vhodně nastaveným
pravidlům pro hodnocení žáků v případě absence a jejich důslednému uplatňování se škole
daří udržovat na nízké úrovni počet zameškaných hodin. Výskyt rizikového chování je
minimální, z výchovných opatření výrazně převažují pochvaly za reprezentaci školy.
Již v průběhu studia věnuje škola systematickou pozornost přípravě žáků na maturitní
zkoušky. Motivaci žáků ke studiu podporují v předmětech maturitní zkoušky tzv. standardy.
Jejich úspěšné zvládnutí je nutnou, nikoliv však postačující podmínkou pro postup
do dalšího ročníku. Tyto zkoušky v průběhu studia umožňují pravidelné sledování
vzdělávacího pokroku žáků a srovnání jejich výsledků v hlavních předmětech. Pro žáky
4. ročníků škola realizuje maturitu „nanečisto“ z matematiky formou externího zadávání
testu. Úroveň znalostí a praktických dovedností také prokazují žáci během studia
zpracováním ročníkových prací, ve kterých prokazují komplexní praktické dovednosti
a znalosti.
U maturitní zkoušky dosahují žáci školy zpravidla dobrých výsledků. Vzhledem k profilac i
školy se stabilně hlásí velký počet žáků k maturitě z matematiky, čímž se škola řadí na přední
místa v dané skupině oborů. Úzké propojení s praxí podporují maturitní práce, žáci v nich
zpracovávají např. architektonické studie různých stavebních projektů pro veřejné instituce.
Ve školním roce 2023/2024 byla čistá neúspěšnost ve společné části maturitní zkoušky
u oboru skupiny Stavebnictví 1 % a v oboru Geodézie a katastr nemovitostí uspěli všichni
žáci konající maturitní zkoušku. Celkový výsledek maturitní zkoušky je shodný s výsledkem
společné části. Vysoká hrubá neúspěšnost v procentuálním vyjádření u žáků dálkového
studia byla ovlivněna nízkými počty přihlášených žáků.
Rozvoj specifického nadání podporuje škola zapojením žáků do řady projektových aktivit
i odborných soutěží zaměřených v souladu s profilací školy. V uplynulém období opakovaně
dosahovali žáci vynikajících úspěchů na republikové i mezinárodní úrovni. Aktuálním
úspěchem je 2. místo v mezinárodní soutěži Práce s grafickými programy na stavební
průmyslovce. Škola dlouhodobě sleduje úspěšnost absolventů školy v průběhu dalšího
studia a následně jejich uplatnění na trhu práce. Získávané informace využívá škola
efektivně v kariérovém poradenství.


                                          Závěry
Vývoj školy
– Došlo k navýšení počtu žáků denního studia.
– Dochází k postupné obměně pedagogického sboru.
– Tým poradenského pracoviště byl posílen o dvě psycholožky.
– Škola se dlouhodobě aktivně účastní projektu Erasmus+.


                                             4/6
– Byl založen studentský parlament.
– Praktická výuka byla přesunuta z pronajatých prostor do areálu školy.
– Proběhla další část rekonstrukce školy a modernizace materiálně-technických podmínek
  vzdělávání.
– Bylo posíleno využívání informačních a digitálních technologií ve vzdělávání.
Silné stránky
– Intenzivní a dlouhodobá spolupráce školy s množstvím externích partnerů v souladu
  s profilací školy významným způsobem podporuje rozvoj osobnosti žáků a jejich
  úspěšnost v průběhu dalšího studia. (1.5)
– Dlouhodobá účast v programu ERASMUS+ cíleně podporuje mobilitu žáků a rozvoj
  jejich jazykových dovedností. (4.4)
– Škola systematicky a cíleně podporuje účast žáků v odborně zaměřených soutěžích, žáci
  dosahují v tomto směru výborných umístění ve vyšších kolech včetně republikové
  a mezinárodní úrovně. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– V průběhu teoretické výuky učitelé dostatečně nevyužívají metody aktivního učení
  směřující k týmové spolupráci žáků, rozvoji komunikativních kompetencí a podpoře
  kritického myšlení. (4.2)
– Chybějící diferenciace v průběhu vyučovacích hodin zejména všeobecně vzdělávac íc h
  předmětů neumožňuje plně využít specifické zájmy žáků a jejich studijní potenciál. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– V průběhu vyučovacích hodin využívat diferenciaci s důrazem na využití specifick ýc h
  zájmů žáků a jejich studijního potenciálu.
– Důsledně využívat prostředky formativního hodnocení a tím podporovat u žáků
  schopnost sebereflexe.
– Věnovat pozornost účelnému časovému rozvržení hodin s důrazem na závěrečné shrnutí
  učiva a zhodnocení pokroku žáků.
– Usilovat o realizaci rekonstrukce prostor pro praktické vyučování.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


                                            5/6
             Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení, jmenování do funkce ředitele), stav k termínu inspekční činnosti
 2.   Dokumentace k řízení a kontrole, školní rok 2023/2024 a 2024/2025 k termínu
      inspekční činnosti
 3.   Povinná dokumentace podle § 28 školského zákona


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

 Mgr. Renata Pechoušková, školní inspektorka, vedoucí inspekčního týmu
 Mgr. Marie Adamová, školní inspektorka
 Mgr. Lenka Petrová, školní inspektorka
 PhDr. Jiří Wasserburger, školní inspektor
 Bc. Vladimír Štipl, kontrolní pracovník
8. 4. 2025




                                         6/6
