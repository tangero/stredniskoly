                                   Česká školní inspekce
                                Královéhradecký inspektorát
______________________________________________________________________________________________________ ______




                         IN S P E K Č N Í ZP R ÁVA
                                          Čj. ČŠIH-176/22-H


Název                                Gymnázium a Střední odborná škola pedagogická,
                                     Nová Paka, Kumburská 740
Sídlo                                Kumburská 740, 509 01 Nová Paka
E-mail                               skola@gymnp.cz
IČ                                   60 117 001
Identifikátor                        600 012 026
Právní forma                         příspěvková organizace
Zastupující                          Mgr. Pavel Matějovský
Zřizovatel                           Královéhradecký kraj
Místa inspekční činnosti             Kumburská 740, Nová Paka a Kumburská 1028,
                                     Nová Paka
Termín inspekční činnosti            15.−18. 3. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Zjišťování a hodnocení podmínek, průběhu a výsledků vzdělávání poskytovaného střední
školou a domovem mládeže podle příslušných školních vzdělávacích programů podle § 174
odst. 2 písm. b) zákona č. 561/2004 Sb., o předškolním, základním, středním, vyšším
odborném a jiném vzdělávání (školský zákon), ve znění pozdějších předpisů.
Zjišťování a hodnocení naplňování školních vzdělávacích programů a jejich souladu
s právními předpisy a rámcovými vzdělávacími programy podle § 174 odst. 2 písm. c)
školského zákona.




2021/2022
                                   Charakteristika
Právnická osoba Gymnázium a Střední odborná škola pedagogická, Nová Paka, Kumburská
740 (dále „škola“) sdružuje střední školu s nejvyšším povoleným počtem 502 žáků, domov
mládeže s nejvyšším povoleným počtem 180 lůžek a školní jídelnu s nejvyšším povoleným
počtem 450 stravovaných. Poskytuje gymnaziální vzdělávání v denní formě čtyřletého
a osmiletého studia a čtyřleté střední odborné vzdělávání zaměřené na předškolní
a mimoškolní pedagogiku.
Počet žáků se od posledního inspekčního hodnocení ve školním roce 2014/2015 mírně snížil
(o 6,8 %). K datu inspekční činnosti se v 16 třídách vzdělávalo 397 žáků (199 v osmile té m
gymnáziu, 84 ve čtyřletém gymnáziu a 114 ve středním pedagogickém vzdělávání). Nejvyšší
povolený počet žáků byl využit na 80 %. V domově mládeže bylo v době inspekční činnosti
ubytováno 134 žáků. Škola vzdělává 15 žáků se speciálními vzdělávacími potřebami, z toho
jeden žák využívá individuálního vzdělávacího plánu s podporou asistenta pedagoga.
Instituce sídlí od roku 1910 v historické budově poblíž centra Nové Paky a svými aktivita mi
se tradičně podílí na kulturně společenském životě města. Je fakultní školou Pedagogické
fakulty Univerzity Hradec Králové a jedinou střední školou svého typu v Královéhradecké m
kraji. V roce 2019 se stala regionálním Vzdělávacím centrem pro mateřské školy, jimž
poskytuje metodickou a materiální podporu.


                         Hodnocení podmínek vzdělávání
Ředitel školy, který je ve vedoucí funkci od roku 2002, kvalitně naplňuje koncepci
všeobecného gymnaziálního i středního pedagogického vzdělávání, což se projevuje
stabilním zájmem uchazečů o studium i vysokou úspěšností absolventů při přijetí na různé
typy vysokých škol. Průběžným zlepšováním personálních a materiálních podmínek
a zapojením školy do projektových aktivit vytvořil vhodné předpoklady pro zvyšová ní
kvality vzdělávání, možnost různorodé profilace žáků a jejich zapojení do rozšiřujíc íc h
vzdělávacích aktivit i zájmové činnosti.
Realizovaný způsob řízení vychází z efektivního plánování a jasně nastavených pravidel.
Využívá osvědčených řídících postupů, opírá se o účelné delegování kompetencí na úrovni
širšího vedení školy a předmětových a metodických orgánů, preferuje princip partnerské
spolupráce a spoluodpovědnosti všech zaměstnanců za optimální chod školy. Nastavené
kontrolní mechanismy jsou funkční, činnosti zaměřené na monitorování úrovně
vzdělávacího procesu jsou systémově nastaveny. Propracovaný způsob vnitřní evaluace
poskytuje řediteli užitečnou zpětnou vazbu o kvalitě školního prostředí i úrovni pedagogické
práce. Kvalita řízení je podpořena funkčním přenosem informací mezi jednotlivými aktéry
vzdělávání prostřednictvím elektronického informačního systému, nástěnek a webových
stránek školy (tzv. Zprávy z ředitelny). Zjištění inspekčního týmu dokládá vysokou míru
sounáležitosti pedagogů i žáků se školou, která se projevuje příznivou atmosférou pro
vzdělávání.
Výchovné poradenství zajišťuje kvalifikovaná vyučující s dlouhodobými zkušenostmi
a citlivým přístupem k žákovským problémům. Ve spolupráci s vedením školy, třídními
učiteli a ostatními pedagogy se daří poskytovat široké spektrum poradenských služeb. Škola
spolupracuje se školskými poradenskými zařízeními při identifikaci a diagnostice žáků
se speciálními vzdělávacími potřebami. Dokumentace je průběžně aktualizována, s obsahem
podpůrných opatření jsou pravidelně seznamováni všichni vyučující. Oblast prevence
rizikového chování ve škole zajišťuje zkušená metodička prevence, škola má zpracovaný


2021/2022                                    2
preventivní program a krizový plán „Co dělat, když…“ pro případ výskytu rizikové ho
chování žáků. Po návratu z distanční výuky řeší žáci nejen vztahové problémy mezi sebou,
ale i vztahy s rodiči a rodinné krize. V této oblasti škola spolupracuje s poskytovateli
preventivních aktivit, např. s krajskou metodičkou prevence, Policií České republiky,
nízkoprahovým klubem Relax, sdružením Divadelta a dalšími.
Koncepční personální práce vedení školy zaručuje kontinuální kvalitu vzdělávacího procesu.
Podmínky odborné kvalifikace splňují téměř všichni vyučující. Pozitivním trendem je
přijímání začínajících učitelů, často absolventů školy, kteří se zapojují do pedagogického
procesu s nadšením a ochotou kreativně se podílet na aktivitách školy za metodické podpory
zkušenějších pedagogů. Další vzdělávání pedagogických pracovníků koresponduje
s potřebami a zaměřením školy a probíhá rovnoměrně ve všech vzdělávacích oblastech.
V posledním školním roce se pedagogové účastnili seminářů s tematikou bezpečného
internetu, práce s klimatem třídy a prevence šikany či dopadů sociální izolace. Aktivně
se zapojili do projektu zaměřeného na posilování kompetencí v oblasti péče o duševní zdraví
a rozvoje psychosociálních dovedností.
Ke zkvalitnění procesu vzdělávání výrazně přispívá partnerská spolupráce s regionálními
partnery i se zahraničními školami (Shree Hanuman Secondary School v Nepálu, Saint
Lucas v Belgii, Střední pedagogická škola v Turčianských Teplicích). Význa mným
přínosem je dlouholetá činnost Sdružení rodičů gymnázia a Sdružení rodičů a přátel SOŠPg,
které finančně přispívají na mimoškolní aktivity žáků. Možnost aktivně se podílet na chodu
školy mají i samotní žáci v rámci žákovské rady.
Ekonomická stabilita školy a zdravé hospodaření umožňují zajištění výchovně vzdělávac ího
procesu a trvalé zkvalitňování materiálních podmínek. Mezi důležité finanční zdroje patří
finanční prostředky získané z Evropské unie prostřednictvím zapojení školy do projektů
(IKAP KHK, Šablony pro SŠ II, SID). Budova školy prochází postupnou modernizací, která
se odráží v kvalitních podmínkách pro výuku i relaxaci žáků. Rekonstrukcí sklepních prostor
v suterénu byl vybudován zajímavě řešený Studentský klub s fotografiemi z návštěvy
družební školy v Nepálu. Smysluplně mohou žáci trávit volno také v knihovně školy.
Prostředí tříd, chodeb i ostatních prostor působí podnětně, prolíná se zde historie školy
se současností. Chloubou je školní aula s galerií a s tzv. „minimuzeem“, která slouží
k pořádání různých kulturních akcí. Škola žákům nabízí velmi dobré prostorové a materiá lní
podmínky pro výuku všeobecně vzdělávacích i odborných předmětů. Disponuje
laboratořemi a samostatnými učebnami pro přírodovědné předměty a cizí jazyky, průběžně
zkvalitňuje zázemí pro hudební, výtvarnou a dramatickou výchovu. Je dobře vybavena
informační a komunikační technikou. Pro výuku tělesné výchovy využívá vlastní tělocvič nu
a posilovnu.
Podmínky k zajištění bezpečnosti a ochrany zdraví jsou stanoveny ve školním řádu
i v provozních řádech odborných učeben. Škola má zpracovanou analýzu rizik v oblasti
bezpečnosti a ochrany zdraví, je však nutné věnovat větší pozornost aktuálním rizik ům
a důsledně přijímat opatření k jejich eliminaci. Případné úrazy žáků jsou evidovány
a záznamy o úrazech zpracovávány, míra úrazovosti je pod celorepublikovým indexem.
Vstupní prostory školy jsou zajištěny elektronickým systémem.


                          Hodnocení průběhu vzdělávání
Výuka probíhá podle školních vzdělávacích programů (dále „ŠVP“) vypracovaných zvlášť
pro každý obor vzdělání. Spojení dvou typů středních škol zajišťuje kvalitní zázemí pro
vzdělávání napříč všemi disciplínami. Prostorové, materiální a personální podmínky


2021/2022                                   3
vytvářejí velmi dobré předpoklady pro tvůrčí, umělecké a pohybové činnosti žáků ve škole
i v domově mládeže.
K realizaci a zvládnutí nároků gymnaziálního vzdělávání i specifik středního pedagogického
vzdělávání efektivně napomáhá promyšlená organizace výuky, účelné využití disponibilní
časové dotace s ohledem na profil absolventa a provázanost teoretické výuky s praktickým
využitím získaných poznatků (exkurze, kurzy, praktické vyučování). Žáci na velmi dobré
úrovni prokazují vědomosti a dovednosti stanovené v ŠVP, což koresponduje s jejich
dosahovanými výsledky. Všechny hospitované hodiny probíhaly v příznivé pracovní
atmosféře. Žáci dodržovali pravidla přirozené komunikace s učiteli a respektovali stanovené
postupy práce. Škola má rezervy ve využívání sebereflexe a vrstevnického hodnocení žáků
ve vyučovacích hodinách zejména všeobecně vzdělávacích předmětů. V závěru některých
hospitovaných hodin chybělo shrnutí s ohledem na ověření splnění vzdělávacího cíle.
Ve všech vyučovacích hodinách českého jazyka a literatury byli žáci kvalitně připravová ni
k úspěšnému vykonání maturitní zkoušky. Většina z nich prokazovala schopnost samostatně
porozumět textu a uplatnit své znalosti z literárněvědné terminologie. Převážná část
sledovaných hodin měla jasnou organizační strukturu, zvolené metody a formy (frontální
výklad, řízený rozhovor, samostatná práce) odpovídaly charakteru probíraného učiva,
stanoveným vzdělávacím cílům a věku žáků. Účinnost výuky zvyšovalo účelné využívá ní
digitální techniky (motivační videa), propojování probíraného učiva se čtenářskou
zkušeností žáků a využití mezipředmětových přesahů (dramatická výchova, novodobé
dějiny, matematika). Zařazování mluvních cvičení a asociativního psaní posilovalo u žáků
schopnost přemýšlet, argumentovat a souvisle se vyjadřovat verbálně i písemně. Ve většině
hodin se dařilo žáky zaujmout, aktivizovat a efektivně využít práce s chybou jako pozitivně
motivačním prvkem. Vyučující dbali na jazykovou kulturu a důsledně usměrňova li
vyjadřování žáků.
Výuka cizích jazyků (anglický, německý) se vyznačuje velmi dobrou úrovní napříč všemi
navštívenými ročníky a celkově jazykově podnětnou atmosférou v hodinách. V oblasti
výukových metod je uplatňována frontální výuka kombinovaná se skupinovo u
a samostatnou prací žáků, a to s ohledem na vzdělávací cíl dané hodiny. Žáci pracovali
svědomitě a prokazovali požadované vědomosti odpovídající délce jejich studia. Hodiny
byly až na výjimku vedeny v cílovém jazyce, kvalitní mluvený projev pedagogů podporoval
rozvoj receptivních a řečových dovedností žáků. Struktura hodin byla dobře organizač ně
zvládnutá, hospitované hodiny se vyznačovaly pestrým a dynamickým střídáním činností
a využíváním aktivizujících prvků (např. didaktická hra spojená s pohybem žáků po třídě).
Gramatické a lexikální učivo bylo procvičováno spontánně při společné i samostatné práci
žáků s texty i při nácviku komunikačních dovedností ve dvojicích. Žáci byli vedeni k rozvoji
konverzačních dovedností, k samostatnému verbálnímu projevu, ke spolupráci na zadaných
úkolech, k argumentaci v cizím jazyce.
Hospitované hodiny matematiky byly vedeny obsahově správně a srozumitelně. Učivo bylo
žákům předkládáno systematicky a v logické návaznosti, byla dodržována metodicky
správná posloupnost zadávaných úloh od jednodušších ke složitějším. Vyučujíc í
podporovali samostatnost žáků při řešení úloh a ověřovali, zda žáci probíranému učivu
rozumí. Systematicky je vedli k logickému uvažování a k rozvoji kompetence k řešení
problémů s vazbou na praktické využití. Z použitých metod převažovala frontální výuka
s prvky interaktivní výuky a využitím výsledků samostatné práce žáků, výjimečně byla
zařazena skupinová práce. Správné užívání matematické symboliky a terminologie bylo
samozřejmostí.




2021/2022                                    4
V hospitovaných hodinách přírodovědných předmětů (chemie, fyzika, přírodopis, biologie,
zeměpis, geografie) byl kladen důraz na názornost a reálnou zkušenost žáků. Vyučujícím se
dařilo žáky zaujmout, vést je k hledání souvislostí, poznávání přírodních zákonitostí a jejich
využívání v každodenním životě. Frontální způsob výuky fyziky a chemie byl doplněn
demonstračními pokusy a motivačními videi. Výklad byl dobře připravený a logicky
strukturovaný, vedený s důrazem na vysokou odbornou úroveň probíraného učiva.
V hospitovaných hodinách přírodopisu a biologie probíhaly pestré činnosti žáků s využitím
skupinové práce a práce s textem. Byla tak účelně podporována týmová spolupráce a rozvoj
čtenářské gramotnosti. Převážná část výuky probíhá efektivně v odborných učebnách,
na teoretickou výuku navazují praktická cvičení v laboratořích nebo ve venkovní učebně.
Výuka zeměpisu a geografie se zaměřuje na komplexní rozvoj kompetencí a gramotností
žáků. Byla využita skupinová práce zaměřená na získávání informací prostřednictvím
digitálních technologií, práce ve dvojicích i interaktivní výuka s využitím žákovské
prezentace získaných poznatků. Výuku přírodovědných předmětů ve škole vhodně doplňuje
řada exkurzí s cíleně volenou tematikou, aktivní podpora vyučujících při účasti žáků
v mnoha přírodovědných soutěžích a olympiádách nebo při jejich zapojování do aktivit
zaměřených na ochranu životního prostředí.
Vysoká motivace žáků byla patrná v hospitovaných hodinách informatiky. Při řešení
zadaného úkolu spolupracovali žáci ve dvojicích, přičemž jednotlivé kroky prezentova l
vybraný žák pomocí dataprojektoru. Podobně se dařilo aktivizovat žáky v hodině dějepisu
pomocí myšlenkové mapy a motivačního videa. Při opakování učiva a plnění zadaných
úkolů byly dovedně využity mezipředmětové vztahy (český jazyk). Zaujetí pedagoga pro
disciplínu a jeho entusiazmus spontánně motivovaly žáky a vedly je k přirozenému zájmu
o historii.
Sledovaná výuka hry na hudební nástroj a hudební, výtvarné a tělesné výchovy s metodikou
probíhala v tvůrčím a esteticky podnětném prostředí odborných učeben. Převážná část
hospitovaných hodin měla promyšlenou strukturu a spád (hra na hudební nástroj, hudební
výchova). Efektivně se střídaly aktivizační praktické metody individuální a skupinové práce,
které podporovaly u žáků přirozený zájem o hudbu, rozvíjely jejich hudební paměť, rytmické
cítění, tvořivost a muzikálnost. Žáci prokazovali velmi dobré dovednosti pěvecké
a instrumentální a dokázali je efektivně použít. Výuka výtvarné a tělesné výchovy
s metodikou byla založena na odborném výkladu podpořeném dataprojekcí s různou mírou
zapojení žáků.
Při výuce pedagogiky a psychologie byl v převážné části hodin jasně patrný vzdělávací cíl
vycházející z očekávaných znalostí a dovedností žáků a z jejich profilace. Výuka
podporovala osobnostní rozvoj žáků, byla systematicky plánována. Promyšlené formy
a metody vhodně pomáhaly dosahovat stanovených cílů (párový brainstorming, praktické
a relaxační cvičení). Účelně byla využita digitální technika (živý výklad vyučujíc íc h
podpořený prezentací). Efektivní skupinové práce, která podporovala rozvoj odborných
kompetencí i čtenářské gramotnosti žáků, bylo příkladně využito v hodině pedagogiky
ve druhém ročníku.
Při sledování praktického vyučování bylo patrné, že jeho realizace v reálném prostředí
smluvních pracovišť umožňuje žákům uplatnit znalosti a praktické dovednosti získané
studiem. Škola jim účelně poskytuje individuální podporu při přípravě na práci s dětmi
a žáky ve školských zařízeních. Vyučující vedou žáky k pečlivému plánování vzdělávac ího
procesu, směřují je k důslednému uplatňování postupů, metod a forem práce v souladu
se současnými požadavky na vzdělávání, zejména dětí předškolního věku. Žáci, kteří měli
výstup s dětmi v mateřské škole, prokázali velmi dobré schopnosti improvizo vat



2021/2022                                     5
a profesionálně řešit situace vzniklé mezi dětmi i v probíhajícím edukačním procesu.
Hodnocení odborné praxe probíhalo primárně prostřednictvím sebereflexe, účinná zpětná
vazba o efektivitě zvolených činností a postupů byla poskytnuta též cvičnou učitelkou,
vedoucí odborné praxe i ostatními přítomnými žáky.
Domov mládeže, který je výhodně umístěn v těsné blízkosti školy, poskytuje ubytování
a celodenní stravování ve školní jídelně žákům tří novopackých středních škol. Nabízí klidné
a upravené prostředí včetně vhodných prostor pro samostudium (žákům je s ohledem na
jejich profilaci k dispozici 12 klavírů). Nabídka výchovně vzdělávací činnosti je pestrá.
Ubytovaní žáci využívají místní sportoviště, spolupracují s veřejnou knihovnou a pravidelně
se účastní kulturních akcí ve městě.


                          Hodnocení výsledků vzdělávání
Škola dlouhodobě zjišťuje a důsledně vyhodnocuje úroveň poskytovaného vzdělávání žáků.
Průběžné hodnocení výsledků vzdělávání je předmětem jednání vedení školy, pracovních
porad ve spolupráci se školním poradenským pracovištěm a pedagogické rady. Škola
poskytuje žákům zpětnou vazbu a vhodně je motivuje k dosažení jejich osobních možností.
Těm, kteří aktuálně nedosahují v některé oblasti očekávaných výsledků, poskytuje účinnou
podporu a pomoc. Vyučující využívají standardní evaluační nástroje založené na pozorování
žáka a uplatňování různých forem ústního a písemného zkoušení. Vedení ve spolupráci
s předmětovými a metodickými orgány přijímá potřebná opatření a sleduje jejich dopad
na průběh a výsledky vzdělávání. Příležitostně škola využívá i zpětnou vazbu v podobě
dotazníkových šetření mezi pedagogy, žáky i rodiči.
Škola důsledně přijímá ke vzdělávání uchazeče s vysokými studijními předpoklady.
Přijímací řízení do všech oborů vzdělání probíhalo v minulých školních letech na základě
jednotné přijímací zkoušky se zohledněním výsledků ze základní školy. Pro obor vzdělání
Předškolní a mimoškolní pedagogika konají uchazeči rovněž školní zkoušku z hudební,
tělesné, výtvarné a jazykové výchovy. O studium ve škole je trvale vysoký zájem, ve školním
roce 2021/2022 bylo přijato 86 uchazečů z 210 přihlášených (převis 2,75).
Žáci školy dosahují výborných výsledků vzdělávání v průběhu studia, počet vyznamena nýc h
v posledním školním roce dosáhl téměř 54 % z celkového počtu žáků. Trvale nízký je počet
neprospívajících (v posledních dvou školních letech nebyli takoví žáci). Výborným
výsledkům žáků v průběhu vzdělávání odpovídá i dlouhodobě vysoká úspěšnost u maturitní
zkoušky. Od poslední inspekční činnosti jsou výsledky školy v rámci České republiky
hodnoceny jako nadprůměrné v českém jazyce a literatuře a v cizích jazycích, v porovnání
se školami stejného typu nepatrně klesla úspěšnost žáků v předmětu matematika (rok 2019).
Škola k udržení nadprůměrných výsledků vzdělávání realizuje řadu opatření (semináře,
přednášky, besedy, účast na různých akcích a činnostech, individuální konzultace).
Případné kázeňské problémy či školní neúspěch jsou neprodleně projednávány se žáky, popř.
s jejich zákonnými zástupci. Díky vhodně nastaveným pravidlům pro hodnocení žáků
v případě absence a jejich důslednému uplatňování se škole daří předcházet problémům
spojeným s vysokou či neomluvenou absencí. Neomluvené hodiny jsou zaznamenány pouze
výjimečně (ve školním roce 2020/2021 pouze 2 hodiny). K výchovným opatřením je
přistupováno na základě nastavených pravidel pro hodnocení chování. Převažují pochvaly,
především za výrazné úspěchy v olympiádách a soutěžích. Snížený stupeň z chování byl
v posledních třech školních letech uplatněn pouze ve výjimečných případech.




2021/2022                                    6
Rozvoj specifických zájmů a talentu žáků pozitivně podporuje organizace vlastní školní
soutěže Přírodovědná liga, která propojuje přirozený zájem žáků o přírodní vědy s využitím
informačních technologií a podporou čtenářské a matematické gramotnosti. Žáci se aktivně
účastní celé řady vědomostních soutěží a olympiád. Výborných výsledků dosahují
v matematice (Matematická olympiáda, soutěž PANGEA, mezinárodní soutěž SPEED
MAT), v okresních i krajských kolech soutěží zaměřených na přírodní vědy (biologická,
chemická, zeměpisná, fyzikální, ekologická olympiáda, soutěž Krkonoše očima dětí,
celostátní finále soutěže školních týmů pIšQorky). Žáci pravidelně soutěží v oblasti
informačních a komunikačních technologií (Bobřík informatiky, soutěž v programování),
na krajské úrovni rovněž v předmětech jazykového a humanitního vzdělávání (olymp iáda
z českého jazyka a literatury, jazykové a konverzační soutěže, dějepisná a filozofická
olympiáda). Významné jsou výsledky školy ve sportovních soutěžích (florbal, volejbal,
přespolní běh, atletika, basketbal). Tradiční je úspěšná účast žáků na Hudebním festiva lu
středních pedagogických škol.
Škola se aktivně podílí na organizaci kulturního života ve městě. V historických prostorách
školní auly probíhají tradiční slavnostní akce, koncerty a divadelní přehlídky, které posilují
pocit sounáležitosti se školou. Velkou tradici mají školou organizovaná mezinárod ní
pěvecká soutěž Novopacký slavíček (24 ročníků), Mikulášská besídka pro děti mateřských
škol Novopacka a Jarní koncert novopackých pěveckých sborů. Žáci se aktivně účastní
uměleckých soutěží v oblasti výtvarné, hudební a divadelní. Každoroční tradicí je tvorba
vánočních přání pro Domov seniorů v Nové Pace. Výtvarné práce žáků oboru Předškolní
a mimoškolní pedagogika přispívají k dotváření esteticky působícího interiéru školy (kresby
z období distanční výuky, práce z praktických maturitních zkoušek). Škola své aktivity
a úspěchy prezentuje na svých webových stránkách, na sociálních sítích a v elektronické m
Deníku GYMNP.
Většina absolventů školy pokračuje v dalším studiu. Ve školním roce 2020/2021 to bylo
77 % na vysokých školách (87 % z osmiletého gymnázia, 90 % ze čtyřletého gymná zia
a 64 % z oboru vzdělání Předškolní a mimoškolní pedagogika), 3 % na jazykových a 2 %
na vyšších odborných školách.


                                          Závěry
Vývoj školy
– Od posledního inspekčního hodnocení došlo k dalšímu zkvalitnění materiálníc h
  podmínek, které mají pozitivní vliv na průběh výuky. Škole se daří udržovat velmi dobrou
  úroveň gymnaziálního a středního pedagogického vzdělávání.
Silné stránky
– Řízení školy je z hlediska plánování, organizace a kontroly koncepční a systematické.
  Delegování kompetencí, rozdělení jednotlivých úkolů a odpovědnosti za jejich plnění
  je transparentní a účelné.      Demokratický     přístup ředitele školy pozitivně
  ovlivňuje atmosféru v pedagogickém sboru.
– Převis poptávky zájemců o studium umožňuje stabilně přijímat žáky s velmi dobrými
  studijními předpoklady.
– Široké spektrum volitelných a nepovinných předmětů i zájmových aktivit účelně
  a systematicky podporuje rozvoj specifických zájmů a nadání jednotlivých žáků.




2021/2022                                     7
– Škola cíleně podporuje účast žáků v odborně zaměřených soutěžích a olympiádách, žáci
  dosahují výborných umístění ve vyšších kolech včetně republikové úrovně.
Slabé stránky a/nebo příležitosti ke zlepšení
– Škola má rezervy ve využívání sebereflexe a vrstevnického hodnocení žáků v hodinách
  zejména všeobecně vzdělávacích předmětů jako prostředku podporujícího učení.
– Nízká míra vyžití didaktických závěrů hodin s vazbou na hodnocení práce žáků a jejich
  pokroku dosaženého ve vztahu ke stanovenému cíli.
Doporučení pro zlepšení činnosti školy
– Více zapojovat žáky do evaluačního procesu (vzájemné hodnocení podle stanovenýc h
  kritérií a sebereflexe vlastního pokroku).
– Zaměřit se na efektivní strukturu vyučovacích hodin (srozumitelnost formulování cílů,
  poskytování zpětné vazby prostřednictvím formativního hodnocení).

            Seznam dokladů, o které se inspekční zjištění opírají
 1.    Zřizovací listina Gymnázia a Střední odborné školy pedagogické, Nová Paka,
       Kumburská 740, č. j. 14694/SM/2009, s účinností od 10. 9. 2009, ze dne 10. 9. 2009
 2.    Dodatky č. 1 a 2 ke zřizovací listině č. j. 14694/SM/2009, vydané s účinností
       od 14. 6. 2012 a 1. 10. 2018
 3.    Jmenování na vedoucí pracovní místo ředitele Gymnázia a Střední odborné školy
       pedagogické, Nová Paka, Kumburská 740, s účinností od 1. 8. 2018, ze dne 5. 6. 2018
 4.    Výpis z rejstříku škol a školských zařízení – údaje školy k datu inspekční činnosti
 5.    Strategický plán rozvoje školy pro období 1. 9. 2018 – 31. 8. 2024, duben 2018
 6.    Sebehodnocení manažerské práce ředitele školy, leden 2022
 7.    Školní strategie předcházení školní neúspěšnosti, šikaně a dalším projevům
       rizikového chování, školní rok 2021/2022
 8.    Personální dokumentace pedagogických pracovníků (vzorek)
 9.    Plány dalšího vzdělávání pedagogických pracovníků, školní roky 2020/2021
       a 2021/2022
10.    Zápisy z pedagogické rady ve školních letech 2020/2021 a 2021/2022
11.    Školní vzdělávací programy, školní rok 2021/2022
12.    Školní matrika, vedená k datu inspekce
13.    Přijímací řízení (kritéria přijímacího řízení, výsledky), školní rok 2020/2021
14.    Výroční zprávy o činnosti školy za školní roky 2018/2019, 2019/2020, 2020/2021
15.    Školní řád, platný ve školním roce 2021/2022
16.    Rozvrhy vyučovacích hodin učitelů a tříd, školní rok 2021/2022
17.    Třídní knihy (vzorek), školní roky 2020/2021 a 2021/2022
18.    Dokumentace výchovného poradenství a prevence rizikového chování žáků, platná
       k datu inspekce
19.    Doklady o ukončování vzdělávání maturitní zkouškou, maturitní období 2019 až 2021
20.    Výkazy M 8 o střední škole a R 13-01 o ředitelství škol k datu inspekce
21.    Dokumentace k bezpečnosti a ochraně zdraví žáků, aktuální stav
22.    Dokumentace k hodnocení finančních podmínek školy (kalendářní rok 2021)
23.    Inspekční zpráva čj. ČŠIH-125/15-H, ze dne 22. 5. 2015
24.    Webové stránky školy na adrese https://www.gymnp.cz/



2021/2022                                   8
                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Královéhradecký inspektorát,
Wonkova 1142, 500 02 Hradec Králové, případně prostřednictvím datové schránky
(g7zais9), nebo na e-podatelnu csi.h@csicr.cz s připojením elektronického podpis u,
a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Jitka Šafaříková, školní inspektorka,           Jitka Šafaříková v. r.
 vedoucí inspekčního týmu
 Mgr. Romana Jůnová, školní inspektorka               Romana Jůnová v. r.
 Bc. Andrea Trejtnarová, kontrolní                  Andrea Trejtnarová v. r.
 pracovnice
 Mgr. Jindřiška Vaněčková, přizvaná osoba,          Jindřiška Vaněčková v. r.
 odborník na vzdělávání v pedagogickch
 oborech

V Hradci Králové 4. 4. 2022


Datum a podpis ředitele školy potvrzující projednání a převzetí inspekční zprávy


 Mgr. Pavel Matějovský,                              Pavel Matějovský v. r.
 ředitel školy

V Nové Pace 12. 4. 2022




2021/2022                                     9
