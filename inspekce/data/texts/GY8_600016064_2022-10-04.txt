                                  Česká školní inspekce
                                Moravskoslezský inspektorát
______________________________________________________________________________________________________ ______




                         IN S P E K Č N Í ZP R ÁVA
                                          Čj. ČŠIT-1695/22-T


Název                                Všeobecné a sportovní gymnázium, Bruntál,
                                     příspěvková organizace
Sídlo                                Dukelská 1, 792 01 Bruntál
E-mail                               reditel@gymbru.cz
IČO                                  00601357
Identifikátor                        600016064
Právní forma                         příspěvková organizace
Zastupující                          Mgr. Tomáš Pavelka
Zřizovatel                           Moravskoslezský kraj
Místo inspekční činnosti             Dukelská 1, 792 01 Bruntál
Termín inspekční činnosti            4. 10. 2022 − 7. 10. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.




2022/2023                                            1
                                    Charakteristika
Všeobecné a sportovní gymnázium, Bruntál, příspěvková organizace (dále „škola“)
vykonává činnost střední školy. Ve školním roce 2022/2023 střední škola vzdělává
ve dvanácti třídách 286 žáků, z toho v oboru vzdělání 79-41-K/41 Gymnázium (čtyřleté)
92 žáků, v oboru vzdělání 79-41-K/81 Gymnázium (osmileté) 188 žáků a v oboru vzdělání
79-42-K/41 Gymnázium se sportovní přípravou (čtyřleté) šest žáků. Ve třetím a čtvrtém
ročníku čtyřletého gymnázia jsou třídy dvouoborové (obor vzdělání Gymnázium čtyřleté
a Gymnázium se sportovní přípravou). K termínu inspekční činnosti evidovala škola 17 žáků
se speciálními vzdělávacími potřebami, jeden z nich je vzděláván podle individuálního
vzdělávacího plánu. Třem žákům bylo povoleno vzdělávání podle individuálního
vzdělávacího plánu z jiných závažných důvodů.


                         Hodnocení podmínek vzdělávání
Ředitel školy vykonává funkci od srpna 2019. Společně s ním se na řízení školy podílí jeho
zástupce, kterého po nástupu do funkce jmenoval. Organizační struktura, vymeze ní
kompetencí a delegování úkolů na jednotlivé pracovníky je funkční a odpovídá potřebám
školy. Při řízení školy vychází ředitel z reálně nastavených koncepčních cílů, které se odráží
v činnosti školy. Jejich naplňování průběžně sleduje a vyhodnocuje. Jako priority pro školní
rok 2022/2023 stanovil např. zapojení školy do projektu Erasmus+, zvýšení kompetencí
učitelů pro výuku novodobých dějin účastí ve studiu zaměřeném na holokaust, vybudování
environmentálního centra a získání certifikátu Ekoškola.
Hospitační činnost vedení školy je plánována a prováděna v dostatečném rozsahu, závěry
jsou s pedagogy projednávány. Její přínos pro rozvoj pedagogických procesů ve škole
snižuje absence doporučení ke zkvalitňování výuky. V oblasti výuky stále přetrvávají
nedostatky zjištěné při předchozí inspekční činnosti (vedení žáků k sebehodnocení
a vzájemnému hodnocení). K podpoře profesního rozvoje pedagogů jsou zavedeny roční
hodnotící pohovory s ředitelem školy zaměřené na oboustrannou zpětnou vazbu k práci
učitele v daném školním roce a zjišťování jeho potřeb. Škola aktivně pracuje s modelem
systému podpory začínajících učitelů při nastavení a realizaci účinného plánu jejich
adaptace. Při inspekční hospitaci i následném rozhovoru se začínajícím pedagogem byl
zaznamenán efektivní vliv cíleného metodického vedení v dobré úrovni i sebereflexi jeho
výuky. Ředitel školy vytváří adekvátní podmínky pro další vzdělávání pedagogickýc h
pracovníků, které je plánováno s ohledem na současné potřeby školy a zohledňuje i potřeby
a zájmy vyučujících. Dostatečný důraz klade také na vlastní profesní rozvoj. Poznatky
z absolvovaných vzdělávacích akcí si učitelé průběžně předávají v přísluš nýc h
předmětových komisích, případně pedagogických radách, jejich praktické využití ve výuce
je hospitacemi ověřováno. V rámci předmětových komisí si učitelé vyměňují materiály
k výuce, sdílejí informace o žácích, zabývají se výsledky vzdělávání a záležitost mi
organizačního charakteru. Méně účinná je jejich spolupráce v oblasti pedagogickýc h
procesů, vzájemné hospitace k efektivnímu předávání pedagogických zkušeností
s osvědčenými výukovými strategiemi jsou využívány jen u začínajících pedagogů.
Poradenské služby jsou zajištěny výchovnou poradkyní, školním metodikem prevence
a školním psychologem. Pro žáky se speciálními vzdělávacími potřebami je zpracován
a pravidelně vyhodnocován plán pedagogické podpory. Prostřednictvím individuálníc h
konzultací je žákům poskytována cílená pomoc při řešení adaptačních, komunikačníc h,
vztahových a osobních problémů. Ve spolupráci výchovné poradkyně a školního psychologa




2022/2023                                     2
jsou realizovány testy profesní orientace s následnými pohovory. Žákům jsou doporučovány
vhodné volitelné předměty v souladu s jejich další studijní i profesní orientací.
Ředitel školy usiluje o konstruktivní komunikaci s pedagogy, žáky i jejich zákonnými
zástupci. Zpětnou vazbu na činnost školy získává z četných realizovaných dotazníkovýc h
šetření. V období distančního vzdělávání byla u žáků i jejich zákonných zástupců zjišťována
spokojenost se zajištěním distanční výuky. Ve školním roce 2019/2020 proběhlo
dotazníkové šetření mezi pedagogy a žáky zaměřené na klima školy. V následujícím školním
roce 2021/2022 organizovala škola rozsáhlejší šetření v rámci „mapy školy“, do kterého byli
zapojeni žáci, jejich zákonní zástupci, pedagogičtí i nepedagogičtí zaměstnanci. Výsledky
všech šetření byly projednány a využívány k dalšímu zkvalitňování činnosti školy.
Do vzdělávání žáků se pozitivně promítá funkční spolupráce s externími partnery, např.
v oblasti prevence, péče o žáky se speciálními vzdělávacími potřebami, environmentá lní
výchovy a kariérového poradenství.
Prostorové a materiální podmínky odpovídají potřebám realizovaných školních
vzdělávacích programů, ředitel školy jejich stav průběžně vyhodnocuje a zlepšuje.
Od poslední inspekční činnosti ve školním roce 2015/2016 bylo znovu zprovozněno školní
hřiště, rekonstruován povrch tělocvičny, zřízeno zázemí pro sportovní přípravu. Ve škole
byl instalován dotykový informační panel, došlo k vybudování venkovní učebny,
rekonstrukci studovny, učebny byly dovybaveny didaktickou technikou, byla zakoupena tzv.
„mobilní učebna“ s tablety. V průběhu inspekční činnosti byly učebny i jejich vybavení
účelně využívány.
Žáci jsou pravidelně seznamováni s pravidly bezpečného chování a ochrany zdraví při
vzdělávání a souvisejících aktivitách. Škola průběžně vyhodnocuje rizika v oblasti
bezpečnosti a ochrany zdraví a poskytuje žákům potřebné informace k jejich prevenci.
Školní stravování je zajišťováno prostřednictvím jiného poskytovatele v docházkové
vzdálenosti.


                          Hodnocení průběhu vzdělávání
Průběh vzdělávání byl sledován hospitacemi ve všech realizovaných oborech vzdělání.
Vzdělávání probíhalo v pozitivní pracovní atmosféře se vzájemným respektem učitelů
i žáků. Převažující méně efektivní frontálně vedená výuka byla většinou propojena
s aktivním dialogem se žáky a jejich samostatnou prací. V menší části sledované výuky
nebyl pro efektivní dosažení vzdělávacího cíle výběr forem a metod práce zcela účelný.
V nižší míře byly využívány kooperativní činnosti podporující spolupráci a vzájemné učení
žáků. Jen ojediněle byly do výuky zařazovány aktivity podporující práci žáků s různými
informačními zdroji a rozvíjející kritické myšlení. Vzdělávací cíle byly zaměřeny zejména
na získávání znalostí, méně pozornosti bylo věnováno formování postojů žáků. Učivo bylo
prezentováno srozumitelně v návaznosti na již osvojené znalosti, účinně bylo propojeno
s reálnými situacemi, praktickými příklady a vlastními zkušenostmi žáků. Názornost
a porozumění byly podpořeny vhodně volenými pomůckami, využitím didaktické techniky,
videoukázek a audionahrávek. Žáci byli vedeni k samostatnému odvozování nových
poznatků a vyjádření vlastního názoru. Společným nedostatkem sledované výuky bylo
minimální uplatnění sebehodnocení a vzájemného hodnocení žáků jako součást ověření
dosažení stanoveného vzdělávacího cíle. Výuka byla jen výjimečně diferencovaná podle
individuálních schopností žáků např. formou zadávání úkolů rozdílného rozsahu nebo
obtížnosti. Individuální podpora žákům se speciálními vzdělávacími potřebami nebyla
v průběhu hospitovaných hodin zapotřebí.



2022/2023                                   3
Při vzdělávání v českém jazyce a společenskovědních předmětech dominovala frontální
výuka, která měla většinou za následek nižší míru aktivního rovnoměrného zapojení žáků.
V průběhu vzdělávání českého jazyka vyučující podněcovali žáky k používání zavedené
terminologie a přiměřeně dbali na přesné vyjadřování i na obsahovou správnost odpovědí na
otázky. V části literárně zaměřené výuky na vyšším stupni gymnázia se pedagogové
zaměřovali na formální stavbu probíraných děl, ojediněle dávali žákům prostor
k vyjadřování postojů a dojmů vyplývajících z vlastní četby. Dominantní role učitele
ve většině sledované výuky neumožňovala dostatečnou podporu rozvoje komunikativníc h
schopností a jazykových dovedností žáků. V průběhu vzdělávání v českém jazyce na nižš ím
stupni gymnázia byly využívány rozmanité metody a formy práce, žáci plnili úlohy
ve dvojicích a ve skupinách, měli možnost diskutovat o výsledcích práce a v závěru hodin
hodnotili své pokroky a zvládnutí probíraného učiva. Při vzdělávání v dějepise bylo
optimálně propojeno opakování již osvojených znalostí s novým učivem. V průběhu
řízeného rozhovoru byli žáci vedeni k přemýšlení, vyjádření svých názorů a samostatnému
odvozování nových poznatků. Efektivně byly využity příležitosti pro diskuzi a rozvoj
postojů žáků. Prostřednictvím referátů byli žáci vedeni k samostatné práci s informač ními
zdroji a prezentaci před třídou. Účelně byly zařazeny videoukázky k porozumění učiva
v širších souvislostech.
Sledovaná výuka v cizích jazycích (anglickém, ruském a francouzském) rovnoměrně
rozvíjela receptivní i produktivní dovednosti žáků. Vzdělávání směřovalo k aktivnímu
praktickému používání daného jazyka. Žáci zdokonalovali také prezentační dovednosti,
ve svých samostatných projevech používali odbornou terminologii vztahující se
k diskutovanému tématu a byli cíleně vedeni k souvislejším řečovým projevům. Přínosem
pro rozvoj komunikativních dovedností v anglickém jazyce byla přítomnost rodilého
mluvčího. Jeho potenciál však nebyl plně využit, jelikož nebyla příprava a realizace společné
výuky s rodilým mluvčím ze strany vyučujících anglického jazyka dostatečně koordinována.
Ve výuce druhého cizího jazyka byly voleny metody výuky, které žáky podněcovaly
ke sdělování postojů a k využití vlastních zkušeností a znalostí. Ve všech sledovanýc h
jazycích žáci prokazovali dobrou úroveň osvojených dovedností, jejich projev byl spontánní
a adekvátní vzhledem ke komunikační situaci.
Vzdělávání v matematice vedlo k rozvoji matematické gramotnosti, ve většině sledované
výuky byl vyváženě zastoupen výklad nového učiva a procvičování již osvojených znalostí.
Důraz byl kladen na správné vyjadřování a dodržování stanovených postupů řešení. Žáci se
zapojovali do individuálních činností a zodpovědně přistupovali k řešení zadaných úloh. Jen
v části sledované výuky bylo efektivně rozvíjeno logické myšlení, podporováno vzájemné
předávání zkušeností prostřednictvím práce ve dvojicích nebo ve skupinách a využity
diferencované úlohy. Volené výukové formy a metody v přírodovědných předmětech byly
efektivní, učivo bylo vhodně aplikováno na příkladech z běžného života a propojeno
s vlastními zkušenostmi žáků. Názornost učiva i motivaci žáků podpořily demonstrační
pokusy, plnění praktických úkolů, využití didaktické techniky a názorných pomůcek.
Při výuce tělesné výchovy byly dodržovány zásady bezpečnosti a ochrany zdraví. Žákům
byly vytvořeny vhodné podmínky k efektivnímu motorickému učení a kompenzová ní
negativních vlivů způsobu života. Učitelé ve výuce podporovali dle potřeby samostatnost
i spolupráci žáků. Naplnění stanoveného cíle výuky účinně podpořila efektivní volba metod
práce, průběžné motivační hodnocení žáků a individuální přístup učitele.
Sledovaná sportovní příprava žáků (biatlon, alpské disciplíny, snowboard) byla vhodně
uzpůsobena prostorovým a rozvrhovým možnostem. V úvodu hodiny byl jasně stanoven její
cíl, jeho naplňování bylo průběžně sledováno a na závěr vyhodnoceno. Formy práce byly



2022/2023                                    4
vhodně využívány v závislosti na specifice jednotlivých sportovních odvětví, přiměřeně
individualizovány s využitím vlastních zkušeností a podporovány zodpovědností
jednotlivých žáků. Průběžné formativní hodnocení, individuální přístup i závěrečné
hodnocení trenérem mělo kladný vliv na motivaci žáků. Příznivá pracovní atmosféra,
aktivita a ukázněnost žáků přispívaly k naplnění cíle hodiny, rozvoji tempové vytrvalos ti
i osobnosti žáků.
V průběhu celého školního roku organizuje škola četné aktivity, které doplňují běžnou
výuku, prohlubují znalosti i dovednosti žáků a přispívají k naplnění stanovenýc h
vzdělávacích cílů. Žáci se účastní kurzů, besed, přednášek, kulturních akcí, exkurzí,
poznávacích zájezdů v České republice i v zahraničí. Pro žáky jsou organizovány regioná lní
týdny, v rámci kterých poznávají zajímavosti regionu v oblasti historie a geografie.


                          Hodnocení výsledků vzdělávání
Dosažené znalosti a dovednosti žáků jsou průběžně ověřovány a vyhodnocová ny
v pedagogických radách i předmětových komisích. K objektivnímu posouzení výsledků
vzdělávání škola využila po období distančního vzdělávání možnost dobrovolné účasti
na ověření výsledků žáků vybraných ročníků osmiletého gymnázia v českém jazyce,
matematice a anglickém jazyce. Dlouhodobě se žáci školy zapojují do externího testování
spojeného s vyhodnocením individuálního pokroku jednotlivých žáků. Podle potřeby pracují
pedagogové s uvolněnými úlohami z mezinárodních šetření, cvičnými maturitními testy,
případně interními testy. Zjištěné výsledky jsou analyzovány a využívány k dalšímu
směřování vzdělávacího procesu. Žáci školy dosahují v průběhu vzdělávání dobrých
studijních výsledků. Ve sledovaném období (školní rok 2020/2021 a 2021/2022) prospěla
polovina žáků s vyznamenáním, neprospělo jedno procento žáků. Žákům se studijními
obtížemi je poskytováno doučování a možnost individuálních konzultací. Do doučovacích
aktivit se dařilo škole potřebné žáky zapojit. Zákonní zástupci jsou o prospěchu žáků
informováni především prostřednictvím funkčního elektronického informačního systému,
při pravidelných třídních schůzkách a případně osobních konzultacích s vyučujícími.
Zpětnou vazbu na dosaženou úroveň poskytovaného vzdělávání získává škola rovněž
z úspěšnosti žáků u maturitních zkoušek a při přijímacím řízení k dalšímu studiu na
vysokých školách. K výsledkům maturitních zkoušek, které byly horší než průměr stejného
oboru vzdělání v České republice (školní rok 2017/2018 cizí jazyk a matematika, školní rok
2018/2019 český jazyk), přijala škola účinná opatření (např. zavedení výuky v dělených
hodinách, identifikace a následná cílená práce s neúspěšně řešenými úlohami). V dalších
dvou školních letech žáci vykazovali při ukončování vzdělávání stoprocentní úspěšnost.
Ve školním roce 2021/2022 neprospěl jeden žák. V dalším studiu na vysokých školách
pokračuje 95 % absolventů školního roku 2021/2022.
V průběhu celého vzdělávání se žáci účastní četných preventivních aktivit tematicky
zaměřených na konkrétní věkové skupiny. Případné negativní projevy v chování žáků se
škole daří identifikovat a vhodně na ně reagovat cíleným opatřením (např. navýšením
dohledu, průběžným monitorováním situace, intervencí, diagnostikou). Škola úzce
spolupracuje se zákonnými zástupci žáků a podle potřeby s externími odborníky. Pro žáky
prvních ročníků jsou organizovány adaptační pobyty, na kterých sami utváří pravidla nového
třídního kolektivu. Žáci využívají individuální konzultace s pracovníky školního
poradenského pracoviště, k dispozici mají i anonymní schránku důvěry.
Žákovské znalosti a dovednosti jsou rozvíjeny prostřednictvím nabídky činnosti ve školních
klubech fyziky, chemie, robotiky, virtuální reality a 3D tisku, střeleckém kroužku i v rámci


2022/2023                                    5
přípravy na soutěže a olympiády. V celostátním měřítku se žáci účastnili např. středoškolské
odborné činnosti, soutěže Eurorebus a Prezentiáda. Na mezinárodní úrovni se zapojili
do on-line soutěže Best in English. Sportovně nadaní žáci dosahují významných úspěchů
zejména v krajských sportovních soutěžích a reprezentují školu i v republikových kolech.
Žáci s hlubším zájmem o anglický jazyk jsou připravováni k mezinárodním jazykovým
zkouškám Cambridge Exams na všech úrovních.
Škola vytváří četné příležitosti k rozvoji sociálních a občanských kompetencí žáků,
k podpoře jejich iniciativy a sounáležitosti s komunitou města. Žáci se zapojují do činnosti
„Klubu občanského vzdělávání“ a „Klubu demokratického myšlení“. Oba kluby
spolupracují s městem Bruntál na řešení aktuálních situací v obci prostřednictvím prezentace
žákovských návrhů. S místním spolkem „Život s vámi“ se členové klubů účastnili
komunitně osvětového setkání zaměřeného na mezní situace života. Pro veřejnost žáci školy
organizují přednášky na různá témata a v rámci „Dne vědy“ prezentují připravené
přírodovědné pokusy. Aktivně pracují ve školním parlamentu, zapojují se do ekologickýc h
projektů, dárcovství krve, četných charitativních a dobročinných sbírek. Svou kreativitu
uplatňují při prezentaci zajímavých momentů ze života školy na školní sociální síti.
Organizace a příprava programu školní akademie vytváří příležitost pro spolupráci žáků
napříč ročníky (žáci maturitních tříd si pod vedením školního metodika prevence berou
patronát nad mladšími žáky). Všestranný osobní rozvoj žáků podporuje i účast školy
v programu „Mezinárodní cena vévody z Edinburghu“.
Na veřejnosti se škola úspěšně prezentuje prostřednictvím webových stránek, školní sociální
sítě, organizováním Dne otevřených dveří, v regionálním tisku a televizi a vydáním
Almanachu.


                                         Závěry
Vývoj školy
- Od poslední inspekční činnosti realizované ve školním roce 2015/2016 došlo ke změně
  na pozici ředitele školy a jeho zástupce, zlepšení materiálních podmínek pro vzdělává ní
  a postupnému poklesu celkového početu žáků školy (ze 369 na 286). Od školního roku
  2021/2022 již nejsou přijímání další uchazeči o studium v oboru vzdělání 79-42 K/41
  Gymnázium se sportovní přípravou z důvodu snižujícího se zájmu o daný obor.
  Ve školním roce 2022/2023 se škola zapojila do programu „Mezinárodní cena vévody
  z Edinburghu“.
- Doporučení z minulé inspekční činnosti byla částečně zohledněna (např. zlepšení
   v oblasti materiálních podmínek pro tělesnou výchovu a sportovní přípravu, nastavení
   systému týkajícího se kontrolní činnosti v rámci školy či vedení pedagogů k účelnějš í
   organizaci vedení hodin). Doposud je však ve výuce jen minimálně uplatňová no
   sebehodnocení a vzájemné hodnocení žáků. Nepodařilo se uskutečnit zřízení
   bezbariérového přístupu.


Silné stránky
- Škola systematicky různými nástroji sleduje výsledky vzdělávání žáků, aktivně s nimi
  pracuje a přijímá účinná opatření.
- Začínajícím učitelům je poskytována cílená podpora k rozvoji jejich pedagogickýc h
  dovedností.



2022/2023                                    6
- Zapojení žáků do četných školních a mimoškolních aktivit efektivně podporuje rozvoj
  jejich osobnostních a sociálních dovedností a upevňuje sounáležitost s komunitou města.


Slabé stránky a/nebo příležitosti ke zlepšení
- Nízká míra využívání efektivních vzdělávacích strategií k rozvoji vzájemné spolupráce
  žáků, kritického myšlení, postojů a práce s různými informačními zdroji.
- Jen ojediněle je uplatňováno sebehodnocení žáků vzhledem ke vzdělávacím cílům,
  minimálně jsou využívány diferencované úlohy zohledňující individuální schopnosti
  a potenciál jednotlivých žáků.
- Hospitační činnost vedení školy není provázána s doporučením pro zkvalitňo vá ní
  pedagogické práce.
- Vzájemné hospitace k zlepšování kvality vzdělávání jsou pedagogy využívá ny
  minimálně. Aktivizační výukové metody uplatňuje jen část učitelů.


Doporučení pro zlepšení činnosti školy
- Zavádět do výuky ve větší míře inovativní metody k podpoře aktivního učení žáků.
- Vytvářet v závěrech hodin      prostor pro sebereflexi     žáků a zhodnocení       jejich
  individuálního pokroku.
- Uplatňovat podle potřeby diferencovaný přístup s ohledem na individuální možnosti
  žáků.
- Poskytovat pedagogům zpětnou vazbu zacílenou na zkvalitnění jejich pedagogické práce,
  ověřovat při následných hospitacích plnění doporučení, přijímat adekvátní opatření
  k zjištěným nedostatkům.
- Směřovat další vzdělávání pedagogických pracovníků na diferencovanou práci se třídou,
  kritické myšlení a aktivizační metody ve výuce.
- Motivovat a vést učitele      ke sdílení   pedagogických   zkušeností   prostřednictvím
  vzájemných hospitací.
- Věnovat pozornost společnému plánování výuky učitelů anglického jazyka s rodilým
  mluvčím.
- Usilovat o zajištění bezbariérovosti pro potencionální uchazeče, o kterých je škola
  informována.



                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 10 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu.


2022/2023                                    7
            Seznam dokladů, o které se inspekční zjištění opírají
 1.    Školní vzdělávací program „Kdo nic neví, musí všemu věřit 8“ platný od 2. 9. 2021
 2.    Školní vzdělávací program „Kdo nic neví, musí všemu věřit 4“ platný od 1. 9. 2017
 3.    Školní vzdělávací program „Kdo nic neví, musí všemu věřit Sport“ platný
       od 1. 9. 2017
 4.    Koncepce rozvoje školy 2019 – 2025
 5.    Výroční zpráva o činnosti školy za školní rok 2021/2022 ze dne 3. 10. 2022
 6.    Plán práce na školní rok 2022/20223
 7.    Plán dalšího vzdělávání pedagogických pracovníků na školní rok 2022/2023
 8.    Plán hospitační činnosti na školní rok 2022/2023, záznamy z hospitační činnost i
       ve školním roce 2021/2022 (vzorek)
 9.    Zápisy z pedagogických rad ve školním roce 2021/2022 a 2022/2023 (vzorek)
10.    Zápisy z jednání předmětových komisí ve školním roce 2021/2022 a 2022/2023
       (vzorek)
11.    Minimální preventivní program na školní rok 2022/2023 ze dne 12. 9. 2022, Plán
       výchovného poradce na školní rok 2022/2023
12.    Dokumentace žáků se speciálními vzdělávacími potřebami (vzorek)
13.    Personální dokumentace pedagogických pracovníků (vzorek)
14.    Matrika školy vedená ve školním roce 2022/2023 (vzorek)
15.    Třídní knihy vedené ve školním roce 2022/2023 (vzorek)
16.    Analýza výsledků mapy školy – individuální zpráva
17.    Dokumentace k finančním podmínkám školy a k zajištění bezpečnosti a ochrany
       zdraví žáků vedená ve školním roce 2021/2022 a 2022/2023 k datu inspekční činnosti
       (vzorek)
18.    Smlouva o zajištění stravování žákům a zaměstnancům Všeobecného a sportovního
       gymnázia Bruntál ze dne 31. 8. 2022




2022/2023                                   8
                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Šárka Šustková, školní inspektorka,         Mgr. Šárka Šustková v. r.
 vedoucí inspekčního týmu

 Mgr. Jan Szotkowski, školní inspektor            Mgr. Jan Szotkowski v. r.

 Mgr. Adéla Kulová, školní inspektorka            Mgr. Adéla Kulová v. r.

 Ing. Klára Kudlíková, kontrolní pracovnice       Ing. Klára Kudlíková v. r.




V Ostravě 20. 10. 2022


Datum a podpis ředitele školy potvrzující projednání a převzetí inspekční zprávy


 Mgr. Tomáš Pavelka, ředitel školy                Mgr. Tomáš Pavelka v. r.

V Bruntále 25. 10. 2022




2022/2023                                     9
