                                   Česká školní inspekce
                                  Středočeský inspektorát
                                Arabská 683, 160 66 Praha 6
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIS-977/25-S
                                       Sp. zn. ČŠIS-S-53/25-S


Název                               Střední odborná škola a Střední odborné učiliště
                                    řemesel, Kutná Hora, Čáslavská 202
Sídlo                               Čáslavská 202, 284 01 Kutná Hora
E-mail                              info@soskh.cz
IČO                                 00 509 965
Identifikátor                       600 007 294
Právní forma                        příspěvková organizace
Zastupující                         Ing. Josef Vavřinec
Zřizovatel                          Středočeský kraj
Místo inspekční činnosti            Čáslavská 202, Kutná Hora
                                    Husova 123, Kutná Hora
                                    Potoční 211, Kutná Hora
                                    Seifertovy sady 20, Kutná Hora
Inspekční činnost na místě          17. − 20. 3. 2025

Inspekční činnost byla zahájena předložením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle příslušných
školních vzdělávacích programů (dále „ŠVP“), jejich naplňování a souladu s právními
předpisy a rámcovým vzdělávacím programem podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělávání
(školský zákon), ve znění pozdějších předpisů.
                                     Charakteristika
Příspěvková organizace (dále „škola“) vykonává činnost střední školy, domova mládeže
(dále „DM“), školní jídelny, školní jídelny-výdejny a zařízení pro další vzdělávání
pedagogických pracovníků.
Škola k 31. lednu 2025 vzdělávala 780 žáků v denní formě vzdělávání. Nejvyšší povolený
počet žáků je využit ze 72 %. Ve čtyřletých oborech středního vzdělání s maturitní zkouškou
(dále „MZ“) škola evidovala 352 žáků, a to v oborech Mechanik elektrotechnik
(61), Kosmetické služby (90), Sociální činnost (100) a Veřejnosprávní činnost (101).
Ve dvouletém nástavbovém studiu oboru vzdělání s MZ Podnikání škola evidovala celkem
43 žáků. V tříletých oborech středního vzdělání s výučním listem škola vzdělávala 385 žáků,
a to v oborech Elektromechanik pro zařízení a přístroje (30), Elektrikář (55), Kadeřník (91),
Kuchař – číšník (75), Ošetřovatel (50), Strojní mechanik (28), Truhlář (31) a Zedník (25).
K termínu inspekční činnosti se ve škole vzdělávalo 66 žáků se speciálními vzdělávacími
potřebami (dále „SVP“), z toho tři podle individuálního vzdělávacího plánu. Jeden žák
byl vzděláván s podporou asistenta pedagoga, ostatním je v případě potřeby poskytována
podpora formou plánu pedagogické podpory. Škola eviduje 50 žáků s odlišným mateřským
jazykem (dále „OMJ“) s různě velkou jazykovou bariérou.
V DM je ubytováno 65 žáků (naplněnost 30 %).

                          Hodnocení podmínek vzdělávání
Ředitel školy (dále „ředitel“) působí ve své funkci sedmým rokem. Systematicky se věnuje
koncepční práci, která reflektuje požadavky trhu práce a celospolečenské změny,
čímž vhodně zajišťuje dlouhodobou atraktivitu a prostupnost vzdělávací nabídky v souladu
s regionální poptávkou po kvalifikovaných pracovnících. Účinné strategické řízení se odráží
i v přípravě koncepce na následujících pět let, která vzniká v úzké spolupráci celého vedení
školy. Uplatňovaná strategie vedla k účelné úpravě vzdělávací nabídky a nárůstu počtu žáků
o zhruba jednu třetinu od předešlé inspekční činnosti. Nově byly zařazeny obory Mechanik
elektrotechnik a Ošetřovatel, zatímco obory Sklář, Pokrývač a Gastronomie již nejsou
vyučovány.
Naplňování profilu absolventa SŠ účinně podporuje dlouhodobá spolupráce se sociálními
partnery včetně významných zaměstnavatelů v regionu, která umožňuje efektivní využití
teoretických poznatků v praxi a zvyšuje uplatnitelnost žáků na trhu práce. Pozitivem
pro žáky je také pravidelné zapojování externích odborníků do výuky i odborné přednášky.
Další příležitost k rozvoji profesních kompetencí poskytuje doplňková činnost školy,
v jejímž rámci mohou žáci i čerství absolventi získat další profesní kvalifikace, které zvyšují
jejich konkurenceschopnost na trhu práce. Za vykonání zkoušky v rámci této činnosti hradí
uchazeči poplatek dle platné legislativy.
Vedení školy tvoří ředitel a pět zástupců, dva z nich se věnují oblasti odborného výcviku.
Úprava organizační struktury, provedená po předchozí inspekční činnosti, zahrnovala také
účelné delegování pravomocí a pozitivně se projevila v kvalitě praktického vyučování.
Spolupráce členů vedení je patrná i v rámci hospitační činnosti, která se zaměřuje především
na začínající pedagogy a vyučující, u nichž byly v minulosti zaznamenány nedostatky.
Zpětná vazba poskytovaná po hospitacích obsahuje konkrétní doporučení ke zkvalitnění
výuky. Dopad přijatých opatření však není vždy zřejmý zejména ve výuce všeobecně
vzdělávacích předmětů, kde přetrvávají některé nedostatky zjištěné při předchozí inspekční
činnosti. Funkční školská rada, zřízená v souladu s právními předpisy, představuje další
nástroj zpětné vazby a kontroly.


                                             2/8
Vedení školy řešilo mj. podněty týkající se neprofesionálního a nepřijatelného chování
některých vyučujících, jehož negativní dopad na klima školy a pocit bezpečí žáků potvrdilo
i zjištění České školní inspekce. Nevhodné jednání pedagogů však přetrvává, zejména
v oblasti komunikace s žáky, která v některých případech postrádá vstřícnost a respektující
přístup, což vyplynulo z šetření ČŠI ve škole.
Vzdělávání zajišťuje 80 učitelů, jedna asistentka pedagoga a šest kvalifikovaných
vychovatelek v DM. Třináct učitelů nesplňuje odbornou kvalifikaci, šest z nich si ji doplňuje
studiem. Ředitel prokazatelně usiluje o získání kvalifikovaných pedagogických pracovníků.
Učitelé se dále vzdělávají individuálně podle profesního zájmu i v souladu s potřebami
školy. Školení pro celý sbor byla ve sledovaném období zaměřena na formativní hodnocení,
které však v hospitované výuce nebylo zaznamenáno. Spolupráce učitelů je v některých
předmětových komisí spíše formální, zahrnuje řešení organizačních záležitostí, avšak sdílení
zkušeností, reflexe výuky i hledání účinných opatření ke zlepšení výsledků vzdělávání
se rozvíjejí jen v omezené míře.
Činnost školního poradenského pracoviště zajišťují dvě výchovné poradkyně, školní
metodik prevence a speciální pedagog – koordinátor inkluze. Všichni absolvovali příslušné
specializační vzdělávání. Škola dále využívá služeb externí psycholožky a terapeutky.
Od minulé inspekční činnosti došlo k výraznému zlepšení technického zázemí školy. Byly
rekonstruovány strojírenské a truhlářské dílny, nově vznikla učebna odborného výcviku
pro obor Zedník a od ledna 2025 je v provozu kadeřnický salon. Průběžně dochází
k modernizaci vybavení učeben, včetně interaktivních digitálních technologií. Prostory DM
poskytují žákům ubytování v jednoduše a prakticky vybavených třílůžkových
a čtyřlůžkových pokojích. Volnočasovým aktivitám slouží klubovna využívaná i jako
studovna, dále posilovna, tělocvična a počítačová učebna.

                           Hodnocení průběhu vzdělávání
V hospitovaných hodinách byla výuka realizována v souladu s kurikulárními záměry
a směřovala k rozvoji odborných znalostí i dovedností žáků. Učitelé nejčastěji využívali
frontální vedení výuky a řízenou interakci se třídou, zatímco prostor pro samostatné
objevování a kooperativní učení byl méně výrazný. V některých hodinách výuka
podporovala analytické myšlení žáků a hlubší porozumění souvislostem, avšak tento přístup
nebyl rozvíjen systematicky. Diferenciace výuky vzhledem k individuálním potřebám žáků
byla spíše příležitostná, přičemž podpora žáků se SVP či nadaných nebyla vždy dostatečně
využita. Přestože učitelé usilovali o aktivizaci žáků, reflexe vlastního učení a sebehodnocení
se objevovaly pouze výjimečně, nikoli jako standardní součást výuky.
V hodinách všeobecně vzdělávacích předmětů byla nižší efektivita výuky, využívané formy
a metody nevedly vždy k dostatečnému rozvoji dovedností potřebných pro její úspěšné
zvládnutí. V českém jazyce a literatuře se výuka soustředila na práci s vybranými částmi
didaktických testů k MZ, avšak žáci byli převážně pasivní a často vykazovali hluboké
neznalosti probírané látky. Obtíže v porozumění výrazně zpomalovaly tempo hodin a nízká
úroveň čtenářské gramotnosti ztěžovala schopnost analyzovat a interpretovat obsah.
Chronologické uspořádání literárního učiva v ŠVP způsobovalo, že se žáci v nižších
ročnících setkávali s jazykově i obsahově náročnými texty z historicky vzdálených období,
což oslabovalo jejich motivaci a ochotu aktivně se zapojit do výuky. Ve čtvrtině sledovaných
hodin probíhal pouze frontální výklad bez zapojení žáků, což dále omezovalo možnosti
rozvíjet potřebné kompetence. Vyšší míra spoluúčasti byla zaznamenána v hodinách
zaměřených na stylistiku a gramatiku, kde žáci lépe reagovali na podněty vyučujícího. Pouze



                                             3/8
v jednom případě pracovali žáci efektivně ve dvojicích s více zdroji a využívali digitální
technologie, což posílilo vrstevnické učení a vedlo k většímu zaujetí pro dané téma.
Ve výuce anglického jazyka učitelé komunikovali převážně v cílovém jazyce, avšak často
přistupovali k překladu, neboť někteří žáci nerozuměli pokynům či probíranému obsahu.
Ve dvou třetinách hospitovaných hodin prokazovali nižší cizojazyčné kompetence, zůstávali
pasivní i při zařazení kooperativních forem práce a jejich jazyková produkce byla značně
omezená. Učitelé se snažili žáky aktivizovat využitím myšlenkových map, poslechových
aktivit i her, avšak efekt zvolených metod byl omezený. Výuku dále komplikovalo početné
zastoupení žáků v jazykových skupinách, což ztěžovalo individuální přístup. Příležitostí
ke zlepšení je zaměřit přípravu v maturitním ročníku přímo na typy úloh obsažené
v didaktickém testu.
Výuka matematiky byla vedena srozumitelně a efektivně. Učitelé využívali různé
organizační formy, aktivně zapojovali žáky do řešení příkladů, kladli problémové otázky
a vhodně pracovali s chybou. Zařazením soutěží či přirovnáváním úloh k reálným životním
situacím udržovali pozornost žáků a podporovali jejich zájem o předmět.
V teoretické výuce odborných předmětů technických oborů byla patrná snaha o smysluplné
propojení s praktickými tématy i mezioborové vazby. Učitelé vhodně navazovali
na předchozí učivo a znalosti žáků logicky vystavěným výkladem nové látky. Ve výuce
využívali digitální techniku, byť v některých případech její použití sloužilo převážně
k promítání textu bez výraznější podpory porozumění. Část žáků pracovala ve dvojicích
a prezentovala výsledky své práce, avšak zapojení nebylo vždy rovnoměrné. Přínosné bylo
také účelné shrnutí učiva v závěru hodin.
Výuka odborných předmětů v netechnických oborech byla promyšlená a metodicky
rozmanitá. Učitelé efektivně střídali činnosti, zařazovali problémové úlohy, práci
s digitálními zdroji i kooperativní aktivity. Žáci pracovali samostatně i ve skupinách,
vyhledávali informace, analyzovali je a prezentovali svá zjištění. V několika hodinách
však při delších prezentacích žáci postupně ztráceli pozornost. Vhodně byly využívány
pracovní listy, zařazovány shrnující aktivity a tematické propojení s reálnými situacemi.
Výuka v oborech zaměřených na veřejnosprávní a sociální činnost přispívala k rozvoji
komunikačních a prezentačních dovedností žáků a podporovala jejich schopnost samostatně
formulovat a obhajovat vlastní závěry.
Výuka praktického vyučování zajišťuje žákům kvalitní přípravu na výkon zvoleného
povolání. Sledovaný odborný výcvik probíhal ve školních pracovištích s odpovídajícím
materiálním zázemím, které umožňovalo plnohodnotnou realizaci probíraných témat. Výuka
byla systematicky připravená, metodicky promyšlená a úzce propojená s praktickým
životem i teoretickými znalostmi z jiných předmětů. Učitelé vedli žáky k samostatnosti,
podle potřeby jim poskytovali cílenou podporu a efektivně s nimi pracovali s chybou. Žáci
pracovali aktivně, bez prostojů, spolupracovali a vedli věcné diskuse nad zadanými úkoly.
Pracovní tempo odpovídalo jejich individuálním možnostem a schopnostem. Výuka
probíhala v souladu s bezpečnostními pravidly a důrazem na pečlivost, používání
ochranných pomůcek i dodržování technologických postupů. Průběžná zpětná vazba byla
smysluplná a přispívala k rozvoji odborných dovedností. Součástí výuky bylo také cílené
rozvíjení kreativity. Potřebné odborné kompetence si žáci osvojovali nejen ve školních
dílnách, ale i při produktivní činnosti v reálném prostředí.




                                           4/8
                          Hodnocení výsledků vzdělávání
Při posuzování míry dosažení výstupů ŠVP škola využívá obvyklé interní nástroje.
Informace o průběžném hodnocení jsou poskytovány žákům a zákonným zástupcům
prostřednictvím informačního systému.
Z analýzy prospěchu žáků na konci školního roku 2023/2024 vyplývá, že s vyznamenáním
prospělo 10 % žáků, zatímco neprospělo 5 % žáků. Ve srovnání s předchozím školním rokem
došlo k mírnému poklesu podílu vyznamenaných a současně k nárůstu neprospívajících.
Nejlepší výsledky dlouhodobě vykazují žáci oborů Ošetřovatel, Kadeřník a Kosmetické
služby, kde se podíl vyznamenaných žáků udržuje stabilní. Naopak slabší prospěch je patrný
u žáků oborů Truhlář, Zedník a Mechanik elektrotechnik. Největší obtíže žákům činí
odborné předměty.
Průběžné výsledky naznačují, že významná část žáků se během školního roku potýká
s kolísavou úrovní prospěchu, přičemž zhoršení jejich výsledků je často spojeno s vysokou
absencí. Podíl žáků ohrožených školní neúspěšností dosahuje 33 %. Absence žáků ve výuce
se mezi školními roky 2022/2023 a 2023/2024 zvýšila, přičemž vyšší hodnoty
jsou evidovány v nematuritních oborech. Průměrná omluvená absence v těchto oborech
vzrostla ze 130 na 152 hodin na žáka za školní rok. V maturitních oborech se naopak absence
snížila, průměrný počet zameškaných hodin na žáka klesl ze 160 na 125 hodin za školní rok.
Nejvyšší absence byla zaznamenána v oborech Ošetřovatel, Mechanik elektrotechnik
a Elektrikář. Neomluvená absence je nízká.
Odchody žáků v průběhu školního roku se meziročně snížily. Ve školním roce 2023/2024
opustilo školu 51 žáků. Převážná část z nich ukončila studium v nástavbovém oboru
Podnikání a nastoupila do praxe. Další skupinu tvořili žáci prvních ročníků, kteří do studia
vstupovali s nižší motivací a slabším vztahem k oboru, což vedlo k jejich předčasnému
odchodu.
U závěrečné zkoušky v obou sledovaných letech uspělo přibližně 92 % žáků. Nejlepších
výsledků dosáhli v obou letech žáci oborů Kuchař – číšník, Ošetřovatel a Elektrikář,
kde všichni úspěšně složili závěrečnou zkoušku. Nejnižší úspěšnosti dosáhli žáci oborů
Zedník a Elektromechanik pro zařízení a přístroje.
Při ukončování vzdělávání MZ vykazuje nejslabší výsledky nástavbové studium, obor
Podnikání, kde se ve společné části MZ v maturitních obdobích 2023 a 2024 výrazně zvýšila
hrubá neúspěšnost z 22,2 % na 38,1 %. Nárůst hrubé neúspěšnosti byl zaznamenán také
v oboru Sociální činnost, kde vzrostla z 12,5 % na 21,7 %, v oboru Veřejnosprávní činnost
z 11,1 % na 22,2 %, v oboru Kosmetické služby z 14,3 % na 23,1 % a v oboru Mechanik
elektrotechnik z 10 % na 11,1 %. V profilové části MZ se hrubá neúspěšnost zvýšila v oboru
Kosmetické služby a v nástavbovém studiu, oboru Podnikání. V oborech Mechanik
elektrotechnik, Sociální činnost a Veřejnosprávní činnost v obou sledovaných rocích
prospěli všichni zkoušku konající.
Na zhoršující se výsledky MZ škola reaguje cílenými snahami o zlepšení. Žákům nabízí
doučování, individuální konzultace a bezplatné on-line doučování. Jsou vedeni
k zaznamenávání pokroku v deníku studia. K dispozici mají databázi výukových materiálů,
přístup k nim však není ve všech předmětech zajištěn rovnoměrně. Výsledky MZ jsou
analyzovány v delším časovém horizontu. Zvýšená hrubá neúspěšnost ve společné části MZ
naznačuje, že zvolené pedagogické postupy nepodporují dostatečně motivaci části žáků
k učení, což se nepříznivě odráží na jejich vzdělávacích výsledcích. Příležitostí ke zlepšení
je proto nastavení jednotných vnitřních kritérií hodnocení, neboť průběžné výsledky žáků
často nekorespondují s jejich neúspěšností u MZ.


                                            5/8
Školní poradenské pracoviště se podílí na realizaci podpůrného systému školy. Pravidelně
probíhají adaptační aktivity v prvních ročnících. Informace o žácích se SVP jsou vyučujícím
pravidelně předávány. V oblasti spolupráce části pedagogů s poradenským pracovištěm
však přetrvávají rezervy. Strategie předcházení školní neúspěšnosti je zpracována, v praxi
ale nejsou její opatření ve všech případech důsledně využívána. Žákům s OMJ je podle
zájmu poskytováno doučování z českého jazyka. Rizikové chování v oblasti šikany,
kyberšikany a sebepoškozování škola včas identifikuje, využívá přehledný systém evidence
preventivních aktivit a spolupracuje s odborníky z praxe, což zvyšuje účinnost přijatých
opatření. Kariérové poradenství je pestré, zahrnuje spolupráci s úřadem práce, informačními
agenturami i setkávání s absolventy školy.
Aktivní participace v mezinárodních projektech, zejména programu Erasmus+, poskytuje
žákům krátkodobé i dlouhodobé stáže v zahraničí, které posilují jejich odborné kompetence,
jazykovou vybavenost i kulturní rozhled. Odborný rozvoj žáků je také podporován
zapojením do profesně zaměřených soutěží na regionální, celostátní i mezinárodní úrovni,
v nichž dosahují výrazných úspěchů. Čerství absolventi opakovaně získali ocenění
za vysokou úroveň dovedností v soutěži Hospodářské komory. Škola spolupracuje s partnery
z praxe na organizaci vlastní odborné soutěže, čímž dále posiluje profesní připravenost žáků.
Žákovský parlament funguje s aktivní podporou vedení školy a jeho zástupci se podílejí
na činnosti městského parlamentu dětí a mládeže. Účastí v charitativních a veřejně
prospěšných aktivitách žáci rozvíjejí svou občanskou angažovanost a sociální cítění.
DM představuje důležitou součást podpůrného systému školy. Adaptačnímu procesu nově
příchozích žáků je věnována náležitá pozornost. Výchovná práce je založena především
na individuálních konzultacích, rozhovorech a cíleně organizovaných aktivitách včetně
exkurzí, výletů a besed. Důraz je kladen na zdravý životní styl, samostatnost a odpovědnost
žáků. Systém podpory vzdělávání nadále funguje efektivně, vychovatelé sledují vzdělávací
výsledky a v případě potřeby poskytují žákům individuální pomoc při přípravě na vyučování.

                                         Závěry
Vývoj školy
– Počet žáků školy se zvýšil o jednu třetinu.
– Byly zavedeny nové obory Mechanik elektrotechnik a Ošetřovatel, některé dříve
  vyučované již nejsou součástí nabídky školy.
– Proběhla výrazná modernizace technického zázemí a rekonstrukce odborných pracovišť
  školy.
– Opatření přijatá vedením školy na základě doporučení z předchozí inspekční činnosti
  ke zkvalitnění výuky v předmětech společné části MZ byla jen částečně účinná.
Silné stránky
– Systematická koncepční práce vedení školy reflektuje požadavky trhu práce
  a celospolečenské změny, čímž přispívá k dlouhodobé atraktivitě oborové nabídky. (1.1)
– Účast školy v mezinárodních projektech přispívá k profesnímu růstu žáků i učitelů
  a rozvíjí jejich jazykové a interkulturní kompetence. (1.5)
– Praktické vyučování ve škole cíleně rozvíjí odborné dovednosti žáků, efektivně propojuje
  teorii s praxí a podporuje jejich uplatnění v oboru. (4.1)
– Úspěchy absolventů v odborných soutěžích potvrzují vysokou úroveň jejich profesní
  přípravy. (5.3)


                                            6/8
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– V činnosti některých předmětových komisí přetrvává formalismus, chybí systematická
  pedagogická reflexe a hledání účinných opatření ke zlepšení výsledků vzdělávání. (3.1)
– Někteří pedagogové neuplatňují důsledně vstřícný a respektující přístup při komunikaci
  se žáky, což negativně ovlivňuje jejich pocit bezpečí, důvěru ve školní prostředí
  a nepříznivě ovlivňuje klima školy. (3.2)
– Ve výuce teoretických předmětů chybí systematické využívání aktivizačních metod,
  diferenciace a podpora individuálních vzdělávacích potřeb žáků. (4.3)
– Zvolené pedagogické postupy nedostatečně rozvíjejí motivaci části žáků k učení,
  což se nepříznivě odráží ve zvýšené hrubé neúspěšnosti ve společné části maturitní
  zkoušky. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zajistit efektivní vyhodnocování a implementaci opatření ke zkvalitnění výuky
  v předmětech společné části maturitní zkoušky dělením žáků na skupiny, systematickým
  zařazováním úloh z didaktických testů a cíleným posilováním čtenářských strategií
  i v dalších předmětech.
– Zaměřit činnost předmětových komisí na hledání účinnějších pedagogických postupů
  a nastavení jednotných a transparentních kritérií hodnocení s cílem zvýšit motivaci žáků
  a jejich úspěšnost u maturitní zkoušky.
– Podpořit důsledné uplatňování vstřícného a respektujícího přístupu prostřednictvím
  zavedení etického kodexu pedagoga, vzdělávání v oblasti komunikace se žáky a prevence
  diskriminace.
– Zaměřit výuku teoretických předmětů na individuální vzdělávací potřeby žáků
  prostřednictvím promyšlené diferenciace, např. zařazováním gradovaných úloh, a posílit
  cílenou podporu nadaných žáků.
– Posílit motivaci žáků k učení rozšířením aktivizujících výukových metod
  a systematickým rozvojem studijních návyků vedoucích k vyšší úspěšnosti ve společné
  části maturitní zkoušky.
                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).




                                            7/8
              Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení, potvrzení ve funkci ředitele), stav k termínu inspekční činnosti
 2.   Dokumentace k řízení a kontrole, školní rok 2023/2024 a 2024/2025 k termínu
      inspekční činnosti
 3.   Personální dokumentace pedagogických pracovníků – stav k termínu inspekční
      činnosti
 4.   Smlouvy o zajištění praktického vyučování – školní rok 2024/2025 (vzorek)
 5.   Další dokumentace podle § 28 školského zákona


                                      Poučení
Podle § 174 odst. 11 školského zákona může ředitel podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Markéta Seidlová, školní inspektorka, vedoucí inspekčního týmu
 Mgr. Zdenka Čiháková, školní inspektorka
 Ing. Jana Diopová, školní inspektorka
 Ing. Vladimíra Hokešová, školní inspektorka
 Bc. Mária Kotvanová, kontrolní pracovnice


16. 4. 2025




                                         8/8
                             SOŠ a SOU řemesel, Kutná Hora, Čáslavská 202


    Reakce na inspekční zprávu – připomínky k obsahu a metodice hodnocení
                                    Čj.: SOSaSOUR/192/2025
                                  Sp. zn.: SOSaSOUR/101/2025


Vážená paní ředitelko inspektorátu,
Vážení zástupci České školní inspekce,
rád bych se s respektem k Vaší práci vyjádřil k některým závěrům uvedených v inspekční zprávě
z inspekční činnosti, která proběhla na naší škole ve dnech 17.–20. března 2025. Děkuji za čas
věnovaný sledování výuky a za všechny podněty směřující ke zlepšení naší práce. Současně bych
Vás rád upozornil na několik konkrétních faktických i metodických nesrovnalostí, které
pokládám za důležité uvést na pravou míru.
1. Formální nepřesnosti ve zprávě
V dokumentu je uvedeno, že škola má pět zástupců ředitele. Tato informace není správná –
škola má čtyři zástupce ředitele.
Dále je v dokumentu uvedeno, že škola od poslední inspekce „nově byl zařazen obor Mechanik
elektronik”, avšak ve skutečnosti jsme od minulé inspekce otevřeli mj. obor Elektromechanik
pro zařízení a přístroje. Prosím o opravu těchto formálních údajů.

2. Neadekvátní interpretace statistického vzorku
Zpráva uvádí formulace jako:
„Ve dvou třetinách hospitovaných hodin prokazovali žáci nižší cizojazyčné kompetence”
Dovoluji si upozornit, že inspekce navštívila celkem čtyři vyučovací hodiny, kde jedna z nich byla
vyplněna nácvikem didaktického testu, a tudíž dvě třetiny odpovídají dvěma vyučovacím
jednotkám. Takto malý a konkrétní vzorek nelze dle žádných statistických ani evaluačních
standardů zobecnit na úroveň celé školy, oborového zaměření, nebo systému výuky cizích
jazyků jako celku. Na naší škole se učí 123 hod. ANJ týdně.
„Výuku dále komplikovalo početné zastoupení žáků v jazykových skupinách, což ztěžovalo
individuální přístup”.
Rád bych k tomuto podotkl, že hospitace proběhly ve skupinách Ko 4a (12 žáků), Ko 4b (12
žáků), Me 4 (13 žáků) a učňovská třída MzSm 2 (22 žáků). Počty žáků v jazykových skupinách se
nijak nevymykají běžné středoškolské praxi, spíše se ve třech případech drží pod středoškolským
průměrem dělené třídy a nejsou příčinou nízké efektivity výuky.

3. Opomenutí relevantních výsledků a úspěchů žáků
Zpráva nijak nereflektuje výrazné úspěchy našich studentů v mezinárodně uznávaných
jazykových zkouškách Cambridge English Certificate (v lednu 2024 pět žáků). V březnu 2025 šest
našich žáků úspěšně složilo zkoušky Cambridge English Certificate, přičemž Štěpán Somr dosáhl
dokonce úrovně C1. Pro uznání této zkoušky jako náhrady za profilovou část maturitní zkoušky
přitom postačuje úroveň B1. Naši žáci tedy opakovaně prokazují nadstandardní úroveň
jazykových kompetencí. Přitom tato aktivita byla konzultovaná s paní vedoucí školní
inspektorkou a je uvedena ve výroční zprávě 2023-2024, kterou inspekční tým měl k dispozici.
Domnívám se, že tento kontext měl být ve zprávě minimálně zmíněn, a to jako kompenzační či
vyvažující prvek hodnocení jazykového vzdělávání ve škole.

4. Materiální vybavení školy
Škola dokončila v minulém roce 2024 (duben a srpen) tři rozsáhlé investiční akce Rekonstrukce
sociálního zařízení, kdy se zrekonstruovalo 56 sociálních zařízení (koupelna, sprcha a WC) budovy
DM a Obnova školního sportoviště – otevřené hřiště, kdy vzniklo multifunkční hřiště, které
zajišťuje vzdělávací potřeby žákům školy a výrazně podporuje aktivní trávení volného času
pohybem a zábavou na sportovišti jako prevence nežádoucích jevů. Třetí akcí Centrální odsávací
systém s filtrační jednotkou pro dílnu odborného výcviku truhlář, která významným způsobem
zlepšila pracovní prostředí žáků. Všechny tři realizace investičních akcí byly konzultovány se
školními inspektorkami (v případě návštěvy DM s osobní prohlídkou koupelny a to platí i o osobní
návštěvě truhlářské dílny) a s kontrolní pracovnicí a vše je též uvedeno v inspekční zprávě 2023-
2024, která byla inspekci k dispozici. V inspekční zprávě není žádná zmíňka o těchto akcích,
přičemž škola na tyto prokazatelně realizované náročné a důležité akce je právem hrdá.

5. Projektová činnost
S vedoucí inspekčního týmu ředitel školy také velice podrobně rozebíral zapojení školy do
projektové činnosti, kterou považuje na škole za nadstardantní. Tento fakt byl i zmíněn při
závěrečném hodnocení inspekční činnosti ze strany vedoucí inspekčního týmu. O to více mně
překvapila skutečnost, že kromě mezinárodních projektů v inspekční zprávě není o projektové
činnosti dále nic uvedeno. Za 6 let se na škole zrealizovalo 47 projektů financovaných z různých
zdrojů. Uvědomuji si, že všechny nemohou být vyjmenované v inspekční zprávě. Zdvořile ale
žádám o zařazení alespoň ještě této věty do inspekční zprávy: „Škola aktivně využívá vícezdrojové
financování při realizaci řady svých projektů”.

6. Celkové vyznění zprávy a vliv na školu
Ve zprávě se opakovaně objevují závěry o neprofesionálním a nepřijatelném chování některých
vyučujících a o jeho negativním dopadu na školní klima a pocit bezpečí žáků. Dle uvedených
informací vyslovených při sezení na závěr inspekční činnosti tato tvrzení vycházejí z anonymního
dotazníku, který byl zadán pouze ve čtvrtém ročníku tříd Ko 4 a Me 4 a prvního ročníku třídy
P1.
Dovolte mi zde vyjádřit několik zásadních připomínek:
•   Velikost a struktura vzorku respondentů je příliš malá na to, aby bylo možné na jejím základě
    formulovat generalizované závěry o pedagogickém klimatu na celé škole. Získaná data nejsou
    reprezentativní.
•   Dotazník nebyl doprovázen žádnou metodikou, rámcem interpretace, ani nebyl
    kvantitativně vyhodnocen. Škola neobdržela žádnou zprávu o počtu respondentů, struktuře
    odpovědí ani celkovém obrazu zpětné vazby.
•   Přesto byla ze zjištění odvozena jednoznačná hodnotící tvrzení o konkrétních vyučujících a
    jejich vlivu na klima školy, přičemž nebyla provedena žádná následná šetření, která by
    výpovědi ověřila (např. individuální rozhovory, sledování výuky, konzultace s poradenským
    týmem).
•   V anonymních papírových dotaznících je uveden učitel, který dotazované žáky neučí a nikdy
    neučil. Dále tam byly uvedeny i předměty, které uvedení učitelé ve zmiňovaných třídách
    vůbec neučí. Což je zarážející.
•   Na škole přitom dlouhodobě funguje aktivní Školní poradenské pracoviště, které se věnuje
    prevenci, práci s klimatem třídy i podporou vztahů mezi pedagogy a žáky. Všechny podněty,
    které ke mně jako řediteli školy kdy přišly, byly řešeny otevřeně, spravedlivě a bez ohledu na
    pozici nebo jméno zaměstnance. Řešení těchto situací bylo někdy i předmětem dalších
    stížností, přesto jsme nikdy nezpochybnili potřebu přímého a spravedlivého přístupu.
•   Obávám se, že závěry ve zprávě mohou mít negativní dopad na atmosféru pedagogického
    sboru, pokud budou prezentovány bez kontextu nebo bez možnosti se k nim kvalifikovaně
    vyjádřit.
V souhrnu některé formulace zprávy působí nepřiměřeně tvrdě a bez opory v širších datech.
Především pasáže týkající se údajného nedostatečného přístupu některých pedagogů nejsou
podloženy ověřeným šetřením, ale pouze výstupy z anonymního dotazníku s minimálním počtem
respondentů. Přesto je ze získaných dat vyvozováno hodnocení, které zásadně ovlivňuje reputaci
školy i jednotlivých pedagogů, aniž by měli možnost se k výstupům kvalifikovaně vyjádřit.

Závěr
Žádám tímto o:
- zvážení přehodnocení některých formulací v inspekční zprávě, zejména těch, které generalizují
závěry na základě malého vzorku,
- opravu uvedených faktických nesrovnalostí,
- doplnění zprávy o relevantní výsledky žáků v oblasti jazykového vzdělávání, materiálního
vybavení a projektové činnosti.
Jsme otevřeni dalšímu dialogu i spolupráci, která povede ke zlepšování kvality výuky i celkového
prostředí ve škole.

Děkuji za zvážení těchto připomínek.
V Kutné Hoře dne 29. 4. 2025
S úctou,
Ing. Josef Vavřinec, ředitel školy
                                     Česká školní inspekce
                                    Středočeský inspektorát
                                  Arabská 683, 160 66 Praha 6
  ____________________________________________________________________________________________________________

                                                                                       Čj.: ČŠIS-2249/25-S
                                                                                   Sp. zn.: ČŠIS-S-53/25-S
                                                                                                20. 5. 2025


                                   Stanovisko k připomínkám

Ředitel právnické osoby Střední odborná škola a Střední odborné učiliště řemesel, Kutná Hora
(dále „škola“), podal připomínky k inspekční zprávě čj. ČŠIS-977/25-S dle § 174 odst. 11
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů.
Ředitel školy v připomínkách k části Hodnocení podmínek vzdělávání uvádí:
   a) Podle ředitele školy (dále „ředitel“) inspekční zpráva nesprávně uvádí, že škola má pět
      zástupců ředitele. Tato informace není správná – škola má čtyři zástupce ředitele.
Stanovisko inspekčního týmu:
Informace o počtu zástupců ředitele vycházela z rozhovoru s ředitelem o řízení školy
(příspěvkové organizace jako celku). V něm ředitel uvedl, že má aktuálně pět zástupců, čtyři
pro výuku a jednoho vedoucího vychovatele. Z organizačního schématu předloženého
ředitelem školy vyplynulo, že zástupce ředitele – vedoucí vychovatel je uveden na stejné úrovni
řízení jako ostatní čtyři zástupci. Stejný údaj o pěti zástupcích ředitele zopakovala vedoucí
inspekčního týmu při závěrečném projednání zjištění v souvislosti s vývojem školy
od předchozí inspekční činnosti. Ředitel ani přítomní zástupci tuto formulaci nerozporovali.
   b) Podle ředitele zpráva nesprávně uvádí, že do vzdělávací nabídky školy byl nově zařazen
      obor Mechanik elektronik, avšak ve skutečnosti byl od minulé inspekce otevřen mj. obor
      Elektromechanik pro zařízení a přístroje.
Stanovisko inspekčního týmu:
Ředitel ve svých připomínkách zmiňuje obor vzdělání Mechanik elektronik, který však
neexistuje a ani není uveden v inspekční zprávě. Patrně se jedná o obor vzdělání Mechanik
elektrotechnik (kód 26-41-L/01), který je veden v rejstříku škol a školských zařízení a pod tímto
názvem je uveden i v inspekční zprávě. Tento obor však nebyl nově zařazen – škola v něm měla
žáky již při inspekční činnosti v roce 2019. Nejedná se tedy o nově otevřený obor vzdělání,
jak je v inspekční zprávě omylem uvedeno. Obor Elektromechanik pro zařízení a přístroje,
který ředitel zmiňuje jako nově zařazený, byl jako nový výslovně uveden již v inspekční zprávě
z roku 2019, proto tento obor nelze považovat za nově zařazený do nabídky školy.
   c) Ředitel v připomínkách uvádí, že inspekční zpráva neobsahuje konkrétní informace
      o akcích, které přispěly ke zlepšení podmínek pro vzdělávání (např. rekonstrukce
      sociálních zařízení, obnova školního sportoviště, instalace odsávacího systému
      v truhlářské dílně). Zároveň postrádá podrobnější zmínku o projektové činnosti školy,


                                                      1/5
       kterou považuje za nadstandardní, přičemž podle něj zpráva akcentuje pouze
       mezinárodní projekty.
Stanovisko inspekčního týmu:
Inspekční zpráva reflektuje rozvojové aktivity školy v rozsahu odpovídajícím zaměření
inspekční činnosti, tj. se zaměřením na skutečnosti, které měly prokazatelný dopad
na podmínky a kvalitu vzdělávání. V části věnované materiálním podmínkám je uvedena
modernizace technického zázemí školy, včetně rekonstrukce odborných dílen, domova mládeže
a dalšího vybavení s pedagogickým přesahem. V oblasti projektové činnosti byly inspekčním
týmem vyzdviženy mezinárodní projekty jako silná stránka školy a v této podobě jsou uvedeny
i v závěrech inspekční zprávy s tím, že přispěly k rozvoji odborných, jazykových
a interkulturních kompetencí žáků a podpořily profesní růst pedagogických pracovníků.
Skutečnost, že škola v uvedených oblastech vykazuje vysokou míru aktivity, je chvályhodná.
Inspekční zpráva však neslouží k úplnému výčtu všech aktivit školy, ale zachycuje ty, které
představují výraznou přidanou hodnotu ve vztahu ke sledovaným oblastem. Škola má možnost
svou rozvojovou a projektovou činnost podrobně prezentovat ve výročních zprávách a dalších
dokumentech.
   d) Ředitel upozornil, že zpráva opakovaně hodnotí chování některých vyučujících jako
      neprofesionální a nepřijatelné, s negativním dopadem na školní klima a pocit bezpečí
      žáků. Podle jeho vyjádření tato tvrzení vycházejí pouze z anonymního dotazníkového
      šetření ve třídách Ko 4, Me 4 a P1. Zpochybňuje přitom velikost a složení vzorku
      respondentů, které podle něj neumožňuje formulovat zobecnitelné závěry pro celou
      školu.
Stanovisko inspekčního týmu:
Inspekční tým neprováděl kvantitativní výzkum školního klimatu, ale cíleně ověřoval závažná
sdělení žáků o výskytu rasistického a nevhodného chování pedagogů v konkrétních třídách.
Cílem bylo ověřit u vzorku tříd výskyt jednání, které je samo o sobě natolik závažné, že jeho
přítomnost, byť jen v části školy, je alarmující. Hodnocení v inspekční zprávě proto vychází
z kvality a konzistence výpovědí, nikoli z jejich počtu.
   e) Ředitel dále uvádí, že dotazník nebyl doprovázen žádnou metodikou, rámcem
      interpretace, ani nebyl kvantitativně vyhodnocen. Škola neobdržela žádnou zprávu
      o počtu respondentů, struktuře odpovědí ani celkovém obrazu zpětné vazby.
Stanovisko inspekčního týmu:
Použití cíleného anonymního dotazníku odpovídá běžnému postupu České školní inspekce.
Odpovědi nebyly vyhodnocovány statisticky, protože účelem bylo zjištění konkrétnosti,
opakovatelnosti a vnitřní konzistence výpovědí, nikoli měření jejich četnosti. Dotazník
je výlučně nástrojem pro sběr podkladů pro inspekční hodnocení, neslouží pro zpracování
analytické zprávy pro školu. Informace byly použity v souladu s etickým a metodickým rámcem
šetření závažného narušení bezpečného klimatu školy.
   f) Ředitel dále uvádí, že ze zjištění nebyla odvozena jednoznačná hodnotící tvrzení
      o konkrétních vyučujících a jejich vlivu na klima školy, přičemž nebyla provedena žádná
      následná šetření, která by výpovědi ověřila (např. individuální rozhovory, sledování
      výuky, konzultace s poradenským týmem).
Stanovisko inspekčního týmu:
Zjištění inspekčního týmu nevycházejí z jednotlivého nebo neověřeného sdělení, ale z více
na sobě nezávislých zdrojů. Inspekční tým obdržel podnět postoupený krajským úřadem
mj. se sdělením o rasistických výrocích pedagoga pronesených před žáky. Během inspekční
činnosti inspektory z vlastní iniciativy kontaktovaly skupiny žáků, které upozornily na nezdravé
klima, šikanu ze strany některých učitelů a rasistické projevy pedagogů v hodinách, jež samy
označily za zcela nepřijatelné. Popsaly rovněž, že ve škole panuje strach vyjádřit jakoukoli
nespokojenost, neboť vedení školy nereaguje na obsah sdělení, ale soustředí se na zjištění jeho
původu, jak dokládá i případ petice adresované škole. Přestože se vztahovala k jiné situaci,
podle žáků nebyl její obsah řešen, zatímco oni sami čelili nátlaku některých učitelů s cílem
odhalit iniciátory petice. Anonymní dotazník použitý inspekčním týmem ověřoval informace
týkající se výskytu rasismu a šikany v konkrétních třídách, v nichž dle žáků k nepřijatelnému
chování pedagogů docházelo. Na jednu z těchto tříd navíc inspekční tým upozornil
i pedagogický pracovník školy, který zároveň výslovně požádal, aby nebyl jako zdroj informace
uváděn, neboť se obává možných důsledků. I tato okolnost vypovídá o celkovém klimatu
ve škole. Výroky pedagogů, které byly žáky popsány, zahrnovaly mimo jiné opakované
explicitní negativní postoje k příslušníkům etnických či národnostních menšin. Takové projevy
přesahují rámec přijatelného pedagogického chování, jsou krajně nebezpečné, neslučitelné
s výkonem učitelského povolání a představují závažné narušení bezpečného školního prostředí.
S obsahem těchto výpovědí byl ředitel seznámen; na jejich závažnost jej inspekční tým během
inspekční činnosti upozornil. Ředitel uvedl, že se danou situací bude zabývat. Standardním
postupem v rámci komplexní inspekční činnosti jsou rozhovory s pracovníky školního
poradenského pracoviště, z nichž vyplynulo, že škola o problému s rasismem měla informace.
Postupy, které ředitel ve své připomínce zmiňuje, jako jsou individuální rozhovory, sledování
výuky nebo konzultace s poradenským týmem, jsou kompetencí a povinností ředitele školy.
   g) Ředitel dále uvádí, že v anonymních papírových dotaznících je uveden učitel, který
      dotazované žáky neučí a nikdy neučil. Dále tam byly uvedeny i předměty, které uvedení
      učitelé ve zmiňovaných třídách vůbec neučí.
Stanovisko inspekčního týmu:
Inspekční tým nezaznamenal nesrovnalost ve výpovědích žáků. V průběhu inspekční činnosti
zaslala vedoucí inspekčního týmu řediteli školy e-mail se souhrnem jmen pedagogů, kteří byli
v dotazníkovém šetření žáky zmíněni, a pro objektivizaci informací doplnila také jména
pedagogů uvedených v podnětech postoupených krajským úřadem. V e-mailu byla výslovně
uvedena skutečnost, že jedno ze jmen v souvislosti s rasismem nebylo žáky v dotaznících
zmíněno. Vedoucí inspekčního týmu zároveň informovala ředitele o tom, že uvedená jména
vycházejí buď z výpovědí žáků v dotaznících, nebo z obdržených podnětů, a vysvětlila kontext
jejich zařazení.
Ředitel dále namítl, že žáci uvedli předměty, které tito učitelé ve zmíněných třídách neučí. Tato
námitka však není v souladu s obsahem písemného souhrnu výsledků dotazníkového šetření,
který byl škole předložen. V tomto souhrnu byl konkrétně uveden pouze jeden předmět, v němž
mělo podle žáků docházet k projevům rasismu ze strany vyučujícího. V ostatních případech
byli pedagogové identifikováni pouze jménem, bez uvedení konkrétního předmětu. Inspekční
tým zároveň ověřil, že uvedený předmět je součástí učebního plánu třídy, ve které bylo šetření
realizováno.
   h) Ředitel uvádí, že některé formulace zprávy působí nepřiměřeně tvrdě a bez opory
      v širších datech. Především pasáže týkající se údajného nedostatečného přístupu
      některých pedagogů nejsou podloženy ověřeným šetřením, ale pouze výstupy
      z anonymního dotazníku s minimálním počtem respondentů. Přesto je ze získaných dat
       vyvozováno hodnocení, které zásadně ovlivňuje reputaci školy i jednotlivých pedagogů,
       aniž by měli možnost se k výstupům kvalifikovaně vyjádřit.
Stanovisko inspekčního týmu:
S těmito tzv. tvrdými formulacemi byl ředitel v průběhu inspekční činnosti seznamován.
Zopakovány byly při závěrečném shrnutí, kde byly sděleny silné a slabé stránky školy. Nikdo
ze zaměstnanců školy proti nim nic nenamítal. Závěry inspekční zprávy nevytvářejí problém,
pouze jej pojmenovávají.
Ředitel školy v připomínkách k části Hodnocení průběhu vzdělávání uvádí:
   a) Ředitel rozporuje formulaci inspekční zprávy „ve dvou třetinách hospitovaných
      hodin prokazovali žáci nižší cizojazyčné kompetence“. Ředitel uvádí, že inspekce
      navštívila celkem čtyři vyučovací hodiny, kde jedna z nich byla vyplněna nácvikem
      didaktického testu, a tudíž dvě třetiny odpovídají dvěma vyučovacím jednotkám. Toto
      považuje za příliš malý vzorek pro zobecnění hodnocení výuky cizích jazyků jako celku.
Stanovisko inspekčního týmu:
Inspekční hodnocení České školní inspekce umožňuje formulovat závěry i na základě vzorku
hospitovaných hodin. Inspekční tým se nezaměřuje na statistickou generalizaci
v kvantitativním smyslu, ale na kvalifikované odborné posouzení pozorovaných jevů, jejichž
výskyt ve více sledovaných hodinách může indikovat trend. Formulace „ve dvou třetinách
hospitovaných hodin“ popisuje výhradně výskyt sledovaného jevu v rámci realizovaných
hospitací a netvrdí, že tento jev je plošně přítomen ve všech vyučovacích hodinách cizího
jazyka na škole. Inspekční zpráva upozorňuje na konkrétní prvek zaznamenaný ve sledovaném
vzorku. Pozorovaná skutečnost nízkých jazykových kompetencí žáků zároveň koreluje
s výsledky společné části maturitní zkoušky, které byly v rámci hodnocení školy identifikovány
jako její slabá stránka.
   b) Podle ředitele je tvrzení „Výuku dále komplikovalo početné zastoupení žáků
      v jazykových skupinách, což ztěžovalo individuální přístup“ nepřesné. Ředitel uvádí,
      že hospitace proběhly ve skupinách Ko 4a (12 žáků), Ko 4b (12 žáků), Me 4 (13 žáků)
      a učňovská třída MzSm 2 (22 žáků). Počty žáků v jazykových skupinách se nijak
      nevymykají běžné středoškolské praxi, spíše se ve třech případech drží
      pod středoškolským průměrem dělené třídy a nejsou příčinou nízké efektivity výuky.
Stanovisko inspekčního týmu:
Ředitel nerozporuje, že efektivita hospitované výuky anglického jazyka byla nízká. Zmínka
o vyšším počtu žáků v jazykových skupinách byla uvedena jako podpůrný argument
pro objasnění faktorů, které komplikovaly uplatnění individuálního přístupu vůči všem žákům
ve sledované výuce, zejména ve skupině s 22 žáky. V tomto kontextu není rozhodující,
zda počet žáků odpovídá běžné praxi, ale zda měl konkrétní dopad na průběh a kvalitu
sledované výuky, jak ukázaly přímé poznatky z hospitací.
Ředitel školy v připomínkách k části Hodnocení výsledků vzdělávání uvádí:
   Podle ředitele inspekční zpráva nereflektuje výrazné individuální úspěchy žáků
   v mezinárodně uznávaných zkouškách Cambridge English Certificate.
Stanovisko inspekčního týmu:
Úspěšné složení mezinárodních jazykových zkoušek jednotlivými žáky představuje
bezpochyby hodnotný výsledek vzdělávání na individuální úrovni. Získání certifikátu
však nelze považovat za indikátor systematicky vysoké úrovně jazykového vzdělávání napříč
školou. Tyto výsledky svědčí spíše o dílčím úspěchu motivovaných jednotlivců než o plošné
efektivitě výuky. Jak ředitel správně zmiňuje, škola vhodně prezentuje dosažené výsledky
prostřednictvím výročních zpráv o činnosti školy, není proto nutné je uvádět podrobně
v inspekční zprávě.

Mgr. Markéta Seidlová
vedoucí inspekčního týmu


Střední odborná škola a Střední odborné učiliště řemesel, Kutná Hora, Čáslavská 202
Čáslavská 202
28401 Kutná Hora
