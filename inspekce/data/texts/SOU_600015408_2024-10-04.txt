                                   Česká školní inspekce
                                Inspektorát v Kraji Vysočina
                                Zborovská 3, 586 01 Jihlava
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIJ-1376/24-J
                                       Sp. zn. ČŠIJ-S-279/24-J


Název                               Střední škola řemesel a služeb Moravské Budějovice
Sídlo                               Tovačovského sady 79, 676 02 Moravské Budějovice
E-mail                              ssrs@ssrs.cz
IČO                                 00 055 069
Identifikátor                       600 015 408
Právní forma                        příspěvková organizace
Zastupující                         Ing. Tomáš Dolejský
Zřizovatel                          Kraj Vysočina
Místo inspekční činnosti            Dobrovského 10, Chelčického 316, K Háji 683,
                                    Tovačovského sady 79, Moravské Budějovice
Inspekční činnost na místě          4. a 7.−9. 10. 2024

Inspekční činnost byla zahájena předložením pověření k inspekční činnosti.


                                 Předmět inspekční činnosti
Získávání a analyzování informací o vzdělávání žáků, zjišťování a hodnocení podmínek,
průběhu a výsledků vzdělávání poskytovaných podle příslušných vzdělávacích programů
a zjišťování a hodnocení naplnění školních vzdělávacích programů a jejich souladu
s právními předpisy a rámcovými vzdělávacími programy podle § 174 odst. 2 písm. a), b)
a c) zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů.
                                     Charakteristika
Právnická osoba Střední škola řemesel a služeb Moravské Budějovice (dále „škola“)
vykonává činnost střední školy, domova mládeže a školní jídelny. Ke dni inspekční činnosti
bylo v oborech vzdělání 23-45-L/01 Mechanik seřizovač, 39-41-L/02 Mechanik
instalatérských a elektrotechnických zařízení a 64-41-L/51 Podnikání zakončovanýc h
maturitní zkouškou a v oborech vzdělání 23-68-H/01 Mechanik opravář motorových
vozidel, 26-51-H/02 Elektrikář-silnoproud, 36-52-H/01 Instalatér, 41-55-H/01 Opravář
zemědělských strojů, 41-55-E/01 Opravářské práce, 51-41-H/01 Ošetřovatel, 65-51-H/01
Kuchař-číšník a 65-51-E/01 Stravovací a ubytovací služby zakončovaných závěrečnou
zkouškou zapsáno celkem 376 žáků. Škola aktuálně eviduje 35 žáků se speciálními
vzdělávacími potřebami a sedm žáků s odlišným mateřským jazykem.
Domov mládeže poskytoval služby 60 ubytovaným.
Stravování žáků je zajištěno ve vlastní školní jídelně.


                          Hodnocení podmínek vzdělávání
Vedení školy důsledně plní koncepční záměry stanovené v roce 2020. Pro všechny činnosti
školy byly vymezeny reálné cíle, z nichž většinu se již podařilo splnit. Jedná se o jednotné
zpracování školních vzdělávacích programů a uvedení do souladu s rámcovými
vzdělávacími programy, aktivní komunikaci prostřednictvím elektronického systému,
průběžnou rekonstrukci využívaných prostor, navázání spolupráce s partnerskou školou,
zřízení pozice koordinátora informačních a komunikačních technologií a mnoho dalších.
Od školního roku 2024/2025 je znovu realizován obor vzdělání 64-41-L/51 Podnikání.
Ředitel školy, který nastoupil do funkce v roce 2020, účelně delegoval dílčí řídící
kompetence na tři zástupkyně a další specialisty. Kvalita výuky je sledována užším vedením
školy. Pozitiva, negativa a případná opatření či doporučení byla uvedena pouze v některých
hospitačních záznamech, učitelé tak nedostávají dostatečně využitelnou zpětnou vazbu.
Pro začínající nebo nové učitele je stanovena formální podpora, která však není zaměřena
na rozvoj pedagogických a didaktických kompetencí, což se projevilo v kvalitě zhlédnutýc h
hodin. Dílčím problémem je obměna části pedagogického sboru (např. z důvodu odchodů
do důchodu) vzhledem k nízkému zájmu kvalitních uchazečů.
Další vzdělávání bylo plánováno s ohledem na odbornost, specializaci či délku pedagogické
praxe pedagoga a účastnili se ho v alespoň minimální míře všichni pedagogové (učitelé
i vychovatelé). Chyběla však témata podporující osvojování a využívání efektivních forem
a metod výuky. Předmětové komise při svých jednáních upřednostňují řešení organizač níc h
otázek na úkor sdílení zkušeností s účinnými výukovými strategiemi. Pozitivní je účast
učitelů na stážích na odborných pracovištích, kde se seznamují s moderními technologie mi.
Přínosem pro sepjetí s reálnou praxí je realizace části praktického vyučování ve firmác h
a výuková povinnost některých vyučujících jak v praktické výuce, tak v teoretických
odborných předmětech.
V oblasti materiálních podmínek došlo ke zlepšení na všech místech poskytovaného
vzdělávání a služeb (budovy pro teoretickou a praktickou výuku, domov mládeže, školní
jídelna). Průběžně dochází k modernizaci výukových pomůcek, které však nejsou vždy
využívány v dostatečné míře (např. 3D brýle pro virtuální realitu).




                                              2/6
                          Hodnocení průběhu vzdělávání
Většina navštívených hodin probíhala v klidné a přátelské atmosféře. Učitelé vhodně
přizpůsobovali svůj výklad intelektuální úrovni žáků. Často však přetrvávaly nedostatky
z minulé inspekční činnosti, např. nízká diferenciace učiva, nedostatečná motivace
a nezájem žáků a málo efektivní organizace vyučovacích hodin v teoretické výuce.
Ve výuce všeobecných předmětů převažovalo frontální působení vyučujících se zapojením
řízeného rozhovoru. Cíl hodiny s následným vyhodnocením byl z velké části nahrazová n
sdělením tématu se závěrečným shrnutím, nepřinášel tak ve většině případů účinnou zpětnou
vazbu všem zúčastněným. Sporadicky se uplatňovala práce ve dvojici či skupinová práce,
kterou se dařilo úspěšně začlenit ve vybraných hodinách anglického a českého jazyka. Zde
byla efektivně podporována nejen spolupráce žáků při plnění úkolu, souvislý mluve ný
projev, ale i zdařile rozvíjena čtenářská gramotnost a jazykové kompetence. Žáci sledovali
tyto vybrané hodiny se zaujetím, měli přehled o probíraném učivu a aktivně se do výuky
zapojovali. K podobnému zapojení žáků v jiných hodinách chyběla úvodní i průběžná
motivace či povzbuzování. Ve vybraných hodinách výchovného zaměření byla
zaznamenána podpora kritického myšlení žáků a nenásilnou formou rozvíjeny jejich
komunikativní a sociální kompetence.
Obdobně jako v teoretických všeobecných předmětech byla i efektivita teoretické odborné
výuky velmi rozdílná v závislosti na využití aktivizačních metod. Ve většině hodin
převažovala aktivita učitele a frontální forma výuky. Žáci dostávali minimum nebo žádné
příležitosti k přemýšlení o problému, využití vlastních zkušeností a souvislému mluve né mu
projevu, a to i v rámci úvodního nebo závěrečného opakování. Učitelé ani žáci neměli
aktuální zpětnou vazbu o zvládání tématu z důvodu absence sebehodnocení, vzájemné ho
hodnocení a shrnutí či zhodnocení hodiny. Prezentační technika byla mnohdy využita málo
účelně k promítání textu (občas i nepřehledného a hůře čitelného). Pokud pedagogové
zařadili aktivizační metody (samostatnou nebo skupinovou práci s využitím pracovních
listů, řešení problému, názorné pomůcky, propojení s reálným životem), žáci se aktivně
zapojovali, ochotně plnili úkoly, vzájemně si pomáhali a neobávali se sdělovat vlastní názor.
Vyučující praktického vyučování využívali vhodné metody a formy práce (např. výklad,
instruktáž, praktické ukázky). Jejich individuální přístup účinně usměrňoval stanovené
činnosti žáků, kteří pracovali se zájmem a každý svým tempem. Evidentní a promyšlená byla
diferenciace požadavků vzhledem ke schopnostem a možnostem jednotlivých žáků.
Vyučující měli přehled o speciálních vzdělávacích potřebách žáků a v případě potřeby volili
vhodné metody pro jejich zapojení do výuky. Zejména v závěrech vyučovacích jednotek
byla zřejmá snaha o formativní hodnocení žáků učiteli, jejich sebehodnocení a v některých
případech i vzájemné hodnocení žáků. Vhodně byli zapojováni do vzájemné komunikace
a obhajoby výsledků své práce. Efektivně byla využívána práce s chybou. Pozitivem byla
disciplinovanost žáků, dodržování technologických postupů a zásad bezpečnosti práce.
Samozřejmou součástí výuky je vzdělávání ve spolupráci s odborníky konkrétních firem
a produktivní práce žáků. Ti nevyrábí jen cvičné práce, které se následně neuplatní,
ale konkrétní výrobky pro konkrétního zákazníka (v domácnostech, případně firmách).
V domově mládeže je kladen důraz na vzájemnou spolupráci a sdílení informací všech
aktérů. Ubytovaní se aktivně účastní různorodých zájmových i příležitostných činností
(sportovní, kulturní, výtvarné) stanovených v reálné koncepci rozvoje zařízení. Po splnění
svých povinností do školy mají také dostatečný prostor na relaxaci a oddech (společenská
místnost, herna, posilovna, hudebna).



                                            3/6
                         Hodnocení výsledků vzdělávání
Vzdělávací výsledky v teoretické i praktické výuce jsou sledovány a analyzovány.
Ve srovnání s odpovídajícími vzdělávacími obory dosahují žáci maturitních oborů
ve společné části maturitní zkoušky dlouhodobě lepšího než republikového průměru
v předmětu anglický jazyk a horších výsledků v předmětech český jazyk a literatura
a matematika. Škola správně vyhodnotila jako jeden z možných zdrojů neúspěšnosti žáků
nedostatečnou úroveň jejich čtenářské gramotnosti, což potvrdilo i externí testování.
Přijímaná opatření v podobě cvičné maturity, konzultací, cíleného nácviku úloh
z didaktických testů a rozvoj čtenářské gramotnosti v některých předmětech jsou účinná
pouze částečně.
Výsledky žáků u závěrečné zkoušky mají kolísavou úroveň jak v jednotlivých oborech
vzdělání, tak v různých školních letech. V posledním období se neúspěšnost žáků v řádných
termínech souhrnně za všechny obory pohybovala od 10 % (2021) do 31 % (2022, 2024).
Nedaří se snižovat absenci všech žáků v praktickém vyučování, která je jednou z příčin
jejich neúspěchu při ukončování studia.
Přínosná je úzká spolupráce členů školního poradenského pracoviště (výchovná poradkyně,
metodička prevence, speciální pedagožka a kariérová poradkyně). Efektivní kooperace je
nastavena také s třídními učiteli v oblasti adaptačních kurzů. Do chodu školy je funkčně
zapojen žákovský parlament. V rámci prevence negativních jevů jsou vhodně začleňová ny
programy, přednášky a besedy pro jednotlivé ročníky (např. Policie ČR, Armáda ČR,
MBéčko, Banalfatal), k jejichž dopadu přispívají účelně zařazovaná témata (např.
multikulturní výchova) ve vybraných předmětech. Případné projevy šikany a kyberšikany se
daří včas zachytit a individuálně se žáky řešit, nastavována jsou konkrétní opatření.
Prostřednictvím cíleně volených aktivit kariérového poradenství (např. přednášky externích
odborníků z praxe, exkurze do firem) a pravidelnými návštěvami úřadu práce získávají žáci
nejen přehled o svém případném budoucím uplatnění, ale i dobrou orientaci v možnostech
dalšího profesního směřování.
Významná a pro žáky ubytované v domově mládeže obohacující je úzká spolupráce
s nízkoprahovým zařízením pro děti a mládež Střed. Díky promyšlené odborné péči a úzké
spolupráci vedení domova mládeže se školou se v době od poslední inspekční činnosti
nevyskytlo rizikové chování ubytovaných.
Žáci dostávají příležitost účastnit se řady oborových dovednostních soutěží, ve kterých
dosahují kvalitních umístění. Vzdělávání je vhodně doplňováno exkurzemi, kurzy
a školeními. Škola účelně využívá příkladů dobré praxe prostřednictvím spolupráce
s úspěšnými absolventy s cílem motivovat žáky k vyšší spoluzodpovědnosti za výsledky
jejich vzdělávání. V rámci spolupráce s mnoha partnery (např. smluvní pracoviště, Jaderná
elektrárna Dukovany, Střední odborná škola Trenčín) dochází k efektivní podpoře
teoretického i praktického vzdělávání a užitečnému sdílení zkušeností.
Škola poskytuje další služby žákům i veřejnosti, např. prostřednictvím autoškoly,
svářečských kurzů, zájmového kroužku pro žáky základní školy.




                                           4/6
                                         Závěry
Vývoj školy
– Došlo ke změně na pozici ředitele školy.
– Došlo k zásadní generační obměně pedagogického sboru.
– Od školního roku 2024/2025 je znovu realizován obor vzdělání 64-41-L/51 Podnikání.
– Byly rekonstruovány prostory pro realizaci výuky a domova mládeže.
Silné stránky
– Účelné delegování dílčích řídících kompetencí (1.3).
– Promyšlené zkvalitňování materiálních podmínek (2.4).
– Dlouhodobá kvalitní spolupráce se sociálními partnery podporující rozvoj odborných
  a praktických kompetencí žáků (1.5).
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Nesystematická podpora začínajícím a novým učitelům (2.3).
– Nedostatečná zpětná vazba učitelům ke kvalitě jejich práce v rámci hospitační činnosti
  (2.3).
– Další vzdělávání není zaměřeno na rozvoj efektivních forem a metod výuky (2.3).
– Ve značném podílu teoretické výuky chybí aktivizační formy a metody práce
  a diferencovaný přístup k žákům (4.2).
– Opatření přijímaná ke zlepšení výsledků žáků u maturitní zkoušky nejsou dostatečně
  účinná (5.1).
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Nastavit efektivní podporu začínajícím a novým pedagogům.
– Zefektivnit hospitační činnost v oblasti vyhodnocování nedostatků, stanovovat následná
  opatření a provádět důslednou kontrolu jejich naplňování.
– Další vzdělávání pedagogů zaměřit také na osvojování efektivních metod a forem výuky.
– Vést pedagogy k uplatňování aktivizačních forem a diferencovanému přístupu k žákům
  s cílem zvýšit jejich motivaci.
– Uplatňovat účinná opatření ke zlepšení výsledků žáků u maturitní zkoušky.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


                                            5/6
           Seznam dokladů, o které se inspekční zjištění opírají
 1. Pedagogická koncepce a koncepce rozvoje a řízení Střední školy řemesel a služeb
    Moravské Budějovice, ze dne 12. 2. 2020
 2. Vyhodnocení koncepce rozvoje školy na období 2020–2026, ze dne 11. 9. 2024
 3. Vyhodnocení strategického plánu školy na období 2020–2026 pro školní roky
    2021/2022 až 2023/2024, ze dne 28. 8. 2024
 4. Rozvrh hodin ve školním roce 2024/2025
 5. Deníky odborného výcviku (vzorek)
 6. Hospitační záznamy
 7. Přehledy dalšího vzdělávání pedagogických pracovníků ve školních letech 2021/2022
    až 2023/2024
 8. Dokumentace školního poradenského pracoviště
 9. Dokumentace praktického vyučování
10. Zápisy z jednání pedagogické rady
11. Zápisy z jednání předmětových komisí
12. Výroční zprávy o činnosti školy


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Ludmila Dobalová, školní inspektorka, vedoucí inspekčního týmu
Mgr. Petra Koubková, školní inspektorka
PhDr. Mgr. Milan Matějů, školní inspektor
Ing. Hana Vejvodová, kontrolní pracovnice
18. 10. 2024




                                         6/6
