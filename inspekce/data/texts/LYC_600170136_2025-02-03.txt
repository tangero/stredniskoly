CSI0X00DBMWF




                                  Česká školní inspekce
                                 Středočeský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIS-327/25-S
                                       Sp. zn. ČŠIS-S-70/25-S


Název                               Střední odborná škola stavební a Střední odborné
                                    učiliště stavební, Kolín II, Pražská 112
Sídlo                               Pražská 112, 280 02 Kolín II.
E-mail                              synek@ss-stavebnikolin.cz
IČO                                 00 177 032
Identifikátor                       600 170 136
Právní forma                        příspěvková organizace
Zastupující                         Mgr. Jindřich Synek
Zřizovatel                          Středočeský kraj
Místo inspekční činnosti            Benešova 245, Brankovická 1367, Macharova 985,
                                    Pražská 112, Kolín
Inspekční činnost na místě          3. – 5. a 7. 2. 2025

Inspekční činnost byla zahájena předložením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů, naplňování školního vzdělávacího programu (dále „ŠVP“)
a jeho souladu s právními předpisy a rámcovým vzdělávacím programem podle § 174 odst. 2
písm. b) a c) zákona č. 561/2004 Sb., o předškolním, základním, středním, vyšším odborném
a jiném vzdělávání (školský zákon), ve znění pozdějších předpisů.


                                         Charakteristika
Příspěvková organizace (dále „škola“) vykonává činnost střední školy, školní jídelny
a školní jídelny-výdejny.
Škola ke 30. září 2024 vzdělávala celkem 831 žáků. Nově navýšený nejvyšší povolený počet
žáků je obsazen z 96 %.
Škola dlouhodobě vzdělává žáky ve čtyřletém oboru středního vzdělání s maturitní
zkouškou (dále „maturitní obor“) Stavebnictví, ve kterém nově rozšířila dvě tradiční
zaměření na pozemní stavitelství a obnova budov o design interiéru, dále v maturitním oboru
s maturitní zkouškou (dále „MZ“) a zároveň výučním listem Mechanik instalatérsk ýc h
a elektrotechnických zařízení. Dále škola poskytuje vzdělání v sedmi oborech tříletého
středního vzdělání s výučním listem (dále „učňovský obor“) Klempíř, Elektrikář –
silnoproud, Instalatér, Truhlář, Tesař, Zedník, Malíř a lakýrník. Vzdělávací nabídku
doplňuje dvouletý nástavbový obor Podnikání zakončený MZ (dále také „nástavba“).
Na rozdíl od předešlé inspekční činnosti (2017) škola realizuje vzdělávání ve všech
učňovských oborech a nástavbě pouze v denní formě. Celkový počet žáků výrazně stoupl
(o třetinu).
K termínu inspekční činnosti se ve škole vzdělávalo 72 žáků se speciálními vzdělávac ími
potřebami (dále „SVP“), přičemž dva jsou žáci s individuálním vzdělávacím plánem. Škola
eviduje 49 žáků s odlišným mateřským jazykem s různou mírou jazykové bariéry.


                         Hodnocení podmínek vzdělávání
Ředitel školy (dále „ředitel“) působí ve funkci od roku 2008 a spolu se čtyřmi zástupci
vytváří funkční tým. Při řízení školy postupuje pragmaticky a plánovitě v návaznosti
na reálnou koncepci školy a systematicky vyhodnocuje její naplňování. Vhodná opatření
přijímá na základě vlastní evaluační činnosti se všemi aktéry vzdělávání. Škole se daří
naplňovat odborný profil absolventa. Výrazně se zlepšily materiální podmínky a výsledky
u maturitních a závěrečných zkoušek. Charakterem zvolených vzdělávacích oborů škola
efektivně reaguje na jejich vysokou společenskou poptávku, což je v souladu s koncepčními
záměry Středočeského kraje. Vzdělávací nabídka je ucelená a zároveň umožňuje prostupnost
oborů.
Systém řízení nadále zahrnuje široké delegování kompetencí v rámci rozvětvené organizač ní
struktury, která odpovídá oborové skladbě. Vzhledem k výraznému nárůstu počtu žáků
a učitelů se počet zástupců ředitele pro teoretické vyučování rozšířil o jednoho na tři. Došlo
také k jejich obměně a jejich kooperace je funkční. Na řízení se účinně podílejí předmětové
komise a pedagogická rada prostřednictvím pravidelných i operativních porad. K funkčnosti
řízení přispívá přenos informací ve sdíleném digitálním prostředí. Kontrola pedagogického
procesu probíhá plánovitě formou hospitací a náslechů ředitele a jeho zástupců, vedoucích
předmětových komisí či vzájemných hospitací, a to s různou mírou efektivity. Vzhlede m
ke sledovanému průběhu je příležitostí ke zlepšení podpora zařazování aktivizujících metod
a forem výuky.
Ve škole aktuálně pracuje pedagogický sbor 87 převážně odborně kvalifikova nýc h
pedagogických pracovníků. Od minulého inspekčního hodnocení vzrostl jejich počet
o třetinu. Zároveň se snížil podíl učitelů bez odborné kvalifikace, přičemž většina z nich si
ji doplňuje potřebným studiem. Ředitel prokazatelně usiluje o zajištění vzdělávání odborně
kvalifikovanými pedagogy. Vytváří podmínky pro účelné další vzdělávání pedagogickýc h
pracovníků. Na vysokou odbornost výuky mají i nadále pozitivní vliv vyučující, kteří do ní
přenášejí poznatky ze svého odborného zaměření. Škola se příkladně věnuje mentoringu
nových učitelů. Jejich počet za poslední dva roky výrazně stoupl. Pro jejich systematicko u
podporu adaptace na školní prostředí vytvořila inovativní soubor postupů. Ve školním


                                             2/9
poradenském pracovišti, jehož činnosti se od minulé inspekční činnosti rozšířily
a zkvalitnily, úzce spolupracuje zástupce ředitele ve funkci výchovného poradce, školního
metodika prevence a kariérového poradce spolu s další výchovnou poradkyní a externím
pracovníkem péče a podpory z obecně prospěšné společnosti. Důraz kladou na pravidelno u
a efektivní spolupráci také s jednotlivými třídními učiteli.
Škola aktivně využívá vícezdrojové financování. Od minulé inspekční činnosti došlo
k významnému zlepšení materiálně technických podmínek pro výuku všech nabízenýc h
oborů vzdělání. Škola průběžně a systematicky buduje nový učební areál, obnovuje či
rekonstruuje stávající prostory školy, modernizuje vybavení a učební pomůcky včetně
digitálních. Byla tak příkladně připravena na nárůst počtu žáků vzhlede m
ke demografickému vývoji společnosti. Materiální podmínky podporují naplňová ní
odborného profilu absolventa. Finanční prostředky byly účinně využity mj. také
na doučování žáků a jejich zahraniční mobilitu. Škola rozvíjí účelné partnerské vztahy
s profesními organizacemi. Zákonní zástupci prostřednictvím svého spolku vhodně
podporují aktivity žáků a jejich odměňování za studijní úspěchy. Žáci vybraných
učňovských oborů jsou podporováni stipendii od zřizovatele či budoucích zaměstnava te lů
Spolupráce je i nadále cíleně rozvíjena s potenciálními uchazeči o vzdělávání ze základníc h
škol a novátorsky i s mateřskými školami.
Prostory pro výuku a vybavení jsou vyhodnocovány z hlediska bezpečnosti, realizo va ná
opatření byla k termínu inspekční činnosti účelná, míru úrazovosti žáků se daří snižovat.


                          Hodnocení průběhu vzdělávání
Sledované činnosti byly v souladu se ŠVP. Vyučující správně využívali znalosti a zkušenosti
žáků a výrazně propojovali učivo s reálnými situacemi. Pro řešení úkolů učitelé žákům
poskytovali dostatek času. Ve většině sledované výuky však chyběl diferencovaný přístup
učitelů zohledňující rozdílné dovednosti žáků. Ti většinou neměli možnost výběru z různě
obtížných úkolů. Zvláště v teoretické výuce velmi málo učitelé podněcovali rozvoj
kritického myšlení a práci s informačními zdroji. Převážně žákům předkládali hotové
poznatky, což snižovalo jejich aktivizaci. Z forem výuky převládal zejména účelný frontální
výklad, kooperativní formy podporující interakci žáků byly ale zastoupeny v nízké míře.
Žáci byli málo podněcováni ke vzájemnému dialogu. Většinou chyběl efektivní závěr
vyučovací hodiny s vyhodnocením vzdělávacího cíle a pokroku žáků, byl patrný jen v pětině
sledovaných hodin.
Výuka českého jazyka a literatury byla vedena náležitě s důrazem na rozvoj porozumění
textu a analytického myšlení. Učitelé se intenzivně věnovali překonávání obtíží spojených
s nižší úrovní čtenářské gramotnosti, vedli žáky k efektivní práci s textem a rozvíjeli jejich
schopnost analyzovat význam slov i širší kontext sdělení. Správně zařazovali strategie čtení.
V maturitních oborech byla patrná důsledná systematizace učiva. Učitelé kladli důraz
na strukturované zápisy a cílenou přípravu k MZ. Pozitivně lze hodnotit i snahu učitelů
formovat postoje žáků prostřednictvím výběru literárních textů a diskusí. V anglické m
jazyce byly jen v polovině výuky uplatněny formy a metody práce, které většinou
podněcovaly aktivitu žáků. V některých hodinách však nižší pestrost činností vedla k méně
účinné podpoře komunikačních dovedností. V hospitovaných hodinách učňovských oborů
bylo pro žáky přínosné zejména časté opakování odborné slovní zásoby či gramatick ýc h
jevů v reálných situacích. Také texty obsahující odbornou terminologii a poslechová cvičení
s porozuměním vhodně přispívaly k rozvoji jejich řečových kompetencí. Pozitivem bylo
rovněž cílené zaměření výuky v maturitních oborech na podporu dovedností potřebných


                                             3/9
k úspěšnému zvládnutí MZ. Zaznamenáno bylo výjimečné uplatnění didakticky
inovativních aktivit pro rozvoj jazykových dovedností, byť ojediněle. Oblastí ke zlepšení je
realizace výuky v příslušném jazyce jak z pozice učitelů, tak ze strany žáků. Silnými
stránkami v matematickém vzdělávání bylo přehledné opakování učiva doprovázené
problémovými otázkami, které podněcovaly rozvoj logického uvažování žáků. Učitelé
srozumitelně vysvětlovali základní zákonitosti a postupy, část z nich správně diferencova la
nároky na žáky, kteří celkově prokazovali dobré znalosti. V některých hodinách byla
efektivita výuky snížena nekázní žáků. V přírodovědném vzdělávání učitelé vhodně
podporovali názornost probíraného učiva vhodnými animacemi a poutavými prezentacemi.
Převážná část aktivity však byla na straně učitele a část žáků zůstávala po dobu výuky jen
pasivními příjemci informací. Výuka občanské nauky vedla k systematizaci probíraného
učiva a podporovala aktivní zapojení žáků. Ve výuce práce s osobním počítačem žáci
samostatně vytvářeli prezentaci v počítačovém programu na libovolné téma a efektivně
využívali umělou inteligenci. Žáci byli vhodně vedeni k ověřování zdrojů. Ve výuce tělesné
výchovy byl vhodně uplatňován diferencovaný přístup k tělesné zdatnosti žáků. Ti si
osvojovali pohybové dovednosti v kontextu jejich praktického využití.
Hospitovaná výuka teoretických odborných předmětů byla pozitivně ovlivněna osobním
zaujetím pedagogů pro vyučovaný předmět. Učitelé vhodně navazovali při výkladu učiva
na předchozí znalosti a zkušenosti žáků. Důsledně používali odbornou terminologii a uváděli
praktické příklady s podporou připravených prezentací. Smysluplné uplatnění
mezipředmětových vztahů účelně přispívalo k pochopení probíraného učiva. Dostatek
pomůcek v dobře vybavených učebnách účinně podporoval názornost výuky.
V ekonomických předmětech bylo vzdělávání systematicky založeno na využívání znalostí
žáků z reálného života. Učitelé srozumitelně vykládali a cíleně procvičovali učivo. Využíva li
dosavadních znalostí žáků i výborné podklady pro řešení případové studie. Pro udržení
pozornosti žáků však chybělo oživení výuky například formou odvozování, brainstormingu
nebo soutěží. Ve výuce odborného vzdělávání stavebního oboru učitelé převážně využíva li
účelnou frontální výuku doplněnou řízeným rozhovorem s kladením problémových otázek,
což žáky cíleně vedlo k logickému myšlení. Žáci prokazovali vysokou úroveň dovedností
při práci se specializovanými programy. Výuka zahrnovala prvky vrstevnického učení,
konzultace možných řešení a aktivní zpětnou vazbu. Ojediněle byl uplatněn brainstorming,
což podpořilo aktivní zapojení žáků, kteří uváděli příklady z praxe. V teoretické výuce
učňovských oborů byla její názornost dobře podpořena vhodnými prezentacemi a učebními
pomůckami. Motivaci žáků a srozumitelnost učiva učitelé zvyšovali propojením souvislos tí
teoretické výuky s odborným výcvikem. Ve většinou frontálně vedených výkladovýc h
hodinách většinou ale neuplatňovali kooperativních formy, nevytvářeli tak příležitosti pro
intenzivnější zapojení žáků do procesu výuky. Ojediněle byla uplatněna diskuse, během níž
žáci vyjadřovali vlastní názory a navrhovali možná řešení konkrétních problémů, což
rozvíjelo jejich schopnost aplikovat teoretické poznatky v praxi.
Hospitované praktické vzdělávání ve školních dílnách bylo dobře připraveno. Plnění
jednotlivých úkolů předcházela frontální instruktáž, přičemž učitelé vycházeli ze znalostí
z jiných předmětů a svých zkušeností. Žáci měli k dispozici dostatek potřebného materiálu,
pracovali s kvalitními nástroji a vhodným strojním vybavením. Pracovní tempo
respektovalo individuální možnosti a schopnosti žáků. Na zadaných úkolech žáci pracovali
bez prostojů. Byla zaznamenána účinná práce s chybou. V případě potřeby byla žákům
poskytována individuální dopomoc, a to i opakovaně. Jejich pozornost byla účinně
udržována změnou pracovního stanoviště. Pod vedením učitelů pracovali aktivně, podle
potřeby spolupracovali. Bylo patrné i zařazení vhodného vrstevnického učení při podpoře
méně nadaného žáka. Výuka byla úzce spjatá s praktickým životem. Většina žáků dokázala


                                             4/9
aplikovat své teoretické znalosti. Používali vhodný pracovní oděv, ochranné pomůcky
a dodržovali zásady bezpečnosti a ochrany zdraví. Plnění a kvalitu praktického vyučová ní
škola průběžně sleduje a vyhodnocuje. Učitelé žákům poskytují vhodnou průběžnou zpětnou
vazbu k jejich procesu učení. Pokud žáci některý úkol nezvládají, vracejí se k němu, dokud
nesplní požadovanou úroveň. Potřebné odborné kompetence žáci získávají i v reálném
prostředí při účelné produktivní činnosti, za kterou jsou finančně odměňováni.


                         Hodnocení výsledků vzdělávání
Škola sleduje a hodnotí výsledky vzdělávání žáků na základě výstupů samostatných prací
a písemného či ústního zkoušení. Účelně vyhodnocuje výsledky závěrečných a maturitníc h
zkoušek a úspěšnost v soutěžích. Žáci a jejich zákonní zástupci jsou o průběžnýc h
výsledcích vzdělávání účelně informováni prostřednictvím elektronické aplikace,
při třídních schůzkách, e-mailem či telefonicky.
Průběžné výsledky vzdělávání žáků v maturitních oborech Stavebnictví a Mechanik
instalatérských a elektrotechnických zařízení v posledních dvou školních rocích vykazují
pozitivní rysy. V obou oborech ve školních letech 2022/2023 a 2023/2024 meziročně poklesl
podíl neprospívajících, přičemž zůstává na nízké úrovni. Z hlediska průměrného prospěchu
nebyly zjištěny významnější mezioborové rozdíly. Pozitivní je, že v oboru Mechanik
instalatérských a elektrotechnických zařízení se meziročně více než zdvojnásobil počet žáků
prospívajících s vyznamenáním. Studijní výsledky žáků nástavby byly ve dvou sledovanýc h
školních letech ve srovnání s ostatními maturitními obory mírně slabší. Nízký podíl žáků
prospěl s vyznamenáním. Podíl neprospívajících nebo neklasifikovaných zůstal nízký i přes
mírný meziroční nárůst. Společný pro všechny maturitní obory je meziroční nárůst podílu
žáků ohrožených školním neúspěchem, tj. žáků hodnocených stupněm dostatečný. Nejvíce
vzrostl v oboru Podnikání na cca 80 % a nejméně ve Stavebnictví na cca 60 %. Problémy
mají žáci zejména s matematikou a některými odbornými předměty.
I přes vysoký podíl žáků ohrožených školním neprospěchem dosáhla škola v MZ velmi
dobrých výsledků, a to jak ve společné, tak v profilové části. Výrazné zlepšení nastalo
v oboru Mechanik instalatérských a elektrotechnických zařízení, kde ve školním roce
2023/2024 všichni žáci konající MZ prospěli. Nadprůměrných výsledků bylo dosaženo také
v oboru Stavebnictví, který dlouhodobě překonává celostátní průměr. V obou oborech se
ve společné části MZ snížila hrubá neúspěšnost (podíl žáků zkoušku nekonajících nebo
u zkoušky neúspěšných z přihlášených žáků), v oboru Stavebnictví z 10,6 % na 2,1 %,
v oboru Mechanik z 3,4 % na 0 %. Podobně pozitivní trend byl zaznamenán i v profilo vé
části MZ. Žáci oboru Podnikání dosáhli ve sledovaném období ve srovnání s průměrnou
hrubou neúspěšností za srovnatelnou skupinu oborů v ČR také velmi dobrých výsledků.
Hrubá neúspěšnost ve společné části MZ klesla z 13,0 % na 6,9 %, v profilové části z 12,4
% na 9,4 %, což svědčí o výrazném meziročním zlepšení.
Z analýzy prospěchu žáků učňovských oborů na konci školního roku 2023/2024 vyplývá, že
žáci většinou prospěli, někteří s vyznamenáním. V oboru Instalatér prospěli všichni žáci.
V prospěchu žáků dalších oborů (Elektrikář, Zedník, Malíř a lakýrník, Truhlář, Klempíř,
Tesař) se nevyskytovaly významné rozdíly. Průměrný prospěch byl 2,26. Jak vyplývá
z analýzy vývoje počtu žáků ve třídách v průběhu vzdělávání, většina jich řádně dokončí
vzdělávání, a to i přesto, že podíl žáků ohrožených školní neúspěšností je vyšší. Problémy
mají zejména s anglickým a českým jazykem a literaturou, dále pak s fyziko u
a matematikou.



                                           5/9
Pozitivním jevem oproti minulému inspekčnímu hodnocen je, že se daří žáky motivo vat
k úspěšnému zakončení vzdělávání u závěrečných zkoušek. Ve školním roce 2022/2023
všichni žáci až na jedince prospěli, ve školním roce 2023/2024 prospěli všichni. Ve školním
roce 2023/2024 dobrých výsledků dosáhli v oborech Elektrikář, Malíř a lakýrník a Truhlář,
pětina prospěla s vyznamenáním. Průměrný prospěch žáků u závěrečné zkoušky napříč
všemi obory byl 2,79. Z podrobných výsledků je zřejmé, že problémy činila zejména ústní
zkouška, z níž byla třetina žáků hodnocena stupněm dostatečný. Přibližně čtvrtina žáků byla
také méně úspěšná u písemné či praktické zkoušky s hodnocením stupněm dostatečný.
Velmi dobře zpracovaná strategie předcházení školní neúspěšnosti je výchozím nástrojem
pro zachycení prvotních problémů žáků. Škola má nastavený systém doučování
a individuálních konzultací. Systematicky připravuje žáky učňovských oborů k přijímac ím
zkouškám do nástavby.
Od předchozí inspekční činnosti došlo k výraznému kvalitativnímu posunu v práci se žáky
se SVP. Učitelé mají k dispozici kompletní jednotně vedené informace o potřebách těchto
žáků. Jejich prospěch je srovnatelný s ostatními spolužáky. Žákům s odlišným mateřským
jazykem škola věnuje potřebnou pozornost. Při přijímacím řízení jsou zjišťovány jejich
jazykové možnosti a dále se s touto informací vhodně pracuje. Škola výrazně motivuje
učitele k včasnému zachycení prvotních problémů, podporuje jejich spolupráci s třídními
učiteli, v případě potřeby nabízí žákům doučování z českého jazyka a vytváří dvojjazyčné
pomůcky pro výuku odborné terminologie.
Preventivní program školy byl vhodně zpracován na základě identifikovaných slabých
a silných stránek života školy. Vzdělávací akce v této oblasti jsou vhodně doplněny
adaptačním kurzem pro první ročníky, pravidelnými pobytovými zájezdy do zahranič í
v souladu se ŠVP, sportovními kurzy aj. Škola účinně rozvíjí sociální kompetence žáků
jejich zapojením do třídní samosprávy. Její zástupci projednávají své náměty s vedením
školy, které se jejich návrhy zabývá. K rozvoji dobrého školního klimatu napomáhají
pravidelné třídnické hodiny. Vyšší výskyt projevů rizikového chování byl zazname ná n
u žáků učňovských oborů. Vše bylo průběžně operativně řešeno, projednáváno
ve výchovných komisích a byla přijímána a vyhodnocována potřebná opatření. Přesto
ve sledovaném období školních let 2022/2023 a 2023/2024 došlo k nárůstu absence. V oboru
Stavebnictví přesáhla 160 hodin na žáka za školní rok a v oboru Mechanik instalatérsk ýc h
a elektrotechnických zařízení 140 hodin. Nejnižší je v oboru Podnikání a dosáhla 132 hodin.
V učňovských oborech je absence průměrně vyšší, činila v roce 2023/2024 průměrně 170 h
na žáka. Nejnižší byla v oboru Elektrikář. Pozitivní je, že neomluvená část absence je velmi
nízká a že pouze jedinci odchází předčasně ze vzdělávání. Neúspěšným žákům je umožně no
případně změnit obor vzdělání.
K naplňování profilu absolventa přispívá systematické propojování teoretických poznatků
s praktickou realizací. V oboru Stavebnictví je klíčovou součástí odborné přípravy
zpracování maturitního projektu, v jehož rámci žáci odevzdávají projektovou dokumentac i,
tištěnou prezentaci návrhu interiéru a rozpočet, což upevňuje nejen jejich technické
dovednosti, ale také rozvíjí schopnost analytického myšlení, kreativity a preciznosti
při řešení konkrétních projektů. Důležitou součástí přípravy na budoucí povolání je tvorba
portfolia, v němž žáci shromažďují výstupy z odborných předmětů. Portfolia jsou nejen
důkazem jejich pokroku, ale často slouží i jako podklad při hledání budoucího uplatnění.
Po MZ se absolventi úspěšných projektů účastní přehlídky studentských prací, organizo va né
ČVUT, což jim umožňuje prezentovat své projekty a navazovat profesní kontakty. Pro žáky
oboru Podnikání dobré předpoklady pro zvládnutí problematiky založení firmy vytváří
povinné zpracování ročníkové práce s využitím programového vybavení pro vedení



                                            6/9
účetnictví a vyplňování formulářů používaných v reálné činnosti úřadů. Inspiraci pro svou
práci žáci získávají také v rámci odborných exkurzí. Odborné kompetence žáků napříč obory
vhodně podporuje dlouhodobé účinné zapojení školy do evropské mobility. Vedle
oborových soutěží, kde jsou žáci úspěšní v národních kolech, uplatňují své nadání v literár ní
a fotografické soutěži a zapojují se do charitativních akcí. Školu reprezentují v celostátníc h
sportovních zápasech. Nadání žáků je účinně rozvíjeno v četných kroužcích. Žáci se svými
řemeslnými dovednostmi podílejí nejen na výzdobě školy, nýbrž také na rekonstrukcíc h,
vybavení, údržbě a revitalizaci školního areálu, což výrazně přispívá k prevenci vandalis mu
a podporuje rozvoj jejich odborných kompetencí.
Aktivity v kariérovém poradenství jsou vhodně doplněny přednáškovými bloky
certifikovanými odborníky, besedami s Úřadem práce či při setkávání s představiteli firem.
Škola získává zpětnou vazbu o uplatnění absolventů od smluvních partnerů, kteří zajišťují
praktické vyučování, při neformálních setkáních ve škole či na organizovaných zahranič níc h
zájezdech, kam jsou v případě volných míst absolventi přizváni. Žáci pokračují ve své
vzdělávací cestě na vysokých školách nebo se aktivně zapojí do trhu práce, kde je po nich
vysoká poptávka.


                                          Závěry
Vývoj školy
-   Realizuje se pouze denní vzdělávání, a to ve všech nabízených učňovských oborech,
    nadále ve dvou maturitních a jednom nástavbovém oboru. V oboru Stavebnictví jsou
    nově tři zaměření školního vzdělávacího programu.
-   Byl navýšen nejvyšší povolený počet žáků školy. Vzrostl počet žáků a pedagogů. Zvýšil
    se podíl odborně kvalifikovaných pedagogů.
-   Zkvalitnila se činnost školního poradenského pracoviště.
-   Zlepšila se úspěšnost žáků u maturitní zkoušky.
-   Přetrvává vysoká uplatnitelnost absolventů školy na trhu práce.
-   Byly odstraněny nedostatky z předchozí inspekční činnosti.
Silné stránky
– Soustavné rozsáhlé zkvalitňování materiálních podmínek a vybavení pro výuku vytváří
  vhodné podmínky pro vzdělávání žáků. (2.4)
– Žáci učňovských oborů jsou úspěšní u závěrečné zkoušky. (5.2)
– Škola svými aktivitami efektivně naplňuje profil absolventa. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Ve sledované výuce učitelé v malé míře vedli žáky k práci s informačními zdroji
  a ojediněle rozvíjeli jejich kritické myšlení, což snižovalo aktivizaci žáků. Převážně
  chyběl efektivní závěr vyučovací hodiny s vyhodnocením vzdělávacího cíle a pokroku
  žáků. (4.2)
– Minimální zařazování diferenciace učiva ve výuce způsobovalo, že byl méně využit
  vzdělávací potenciál každého žáka. (4.3)


                                             7/9
– Ve výuce byla málo uplatňována podpora interakcí žáků. (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Příklady inspirativní praxe
– Škola vytvořila systém podpory nových pedagogů při adaptaci na školní prostředí. (2.3)
Doporučení pro zlepšení činnosti školy
– Vést žáky k práci s informačními zdroji, rozvíjet jejich kritické myšlení, zvyšovat
  aktivizaci žáků. Uplatňovat různé kooperativní formy výuky podporující interakce mezi
  žáky. V závěrech vyučovacích hodin dostatečně vyhodnocovat splnění vzdělávacího cíle
  učiteli a žáky.
– Diferencovat výuku s ohledem na maximální využití vzdělávacího potenciálu žáků.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení, potvrzení ve funkci ředitele školy s účinností od 1. srpna 2019 na dobu šesti
      let), stav k termínu inspekční činnosti

 2.   Dokumentace k řízení a kontrole, školní rok 2023/2024 a 2024/2025 k termínu
      inspekční činnosti

 3.   Manuál nejen pro začínajícího učitele

 4.   Smlouvy o zajištění praktického vyučování – školní rok 2024/2025 (vzorek)

 5.   Další dokumentace podle § 28 školského zákona




                                              8/9
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Jana Diopová, školní inspektorka, vedoucí inspekčního týmu
 Ing. Vladimíra Hokešová, školní inspektorka
 Mgr. Markéta Seidlová, školní inspektorka
 Mgr. Eva Karasová, školní inspektorka
 Bc. Mária Kotvanová, kontrolní pracovnice
 Ing. Josef Charamza, přizvaná osoba – odborník na technické obory




                                          9/9
