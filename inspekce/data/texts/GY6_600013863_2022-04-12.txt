                                    Česká školní inspekce
                                  Jihomoravský inspektorát
_________________________________________________________________________________________________________ ___




                         IN S P E K Č N Í ZP R ÁVA
                                           Čj. ČŠIB-551/22-B


Název                                Gymnázium Brno-Bystrc, příspěvková organizace
Sídlo                                Vejrostova 1443/2, 635 00 Brno-Bystrc
E-mail                               sekretariat@gyby.cz
IČ                                   60555211
Identifikátor                        600013863
Právní forma                         příspěvková organizace
Zastupující                          Mgr. Petr Šurek
Zřizovatel                           Jihomoravský kraj
Místo inspekční činnosti             Vejrostova 2, Brno-Bystrc
Termín inspekční činnosti            12. 4., 26. 4., 27. 4. a 29. 4. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.




2021/2022
                                   Charakteristika
Gymnázium Brno-Bystrc, příspěvková organizace (dále škola) vykonává činnost střední
školy a školní jídelny. Vzdělávání je realizováno ve čtyřech oborech, a to: 79-41-K/81
Gymnázium (osmileté studium), 79-41-K/61 Gymnázium (šestileté studium), 79-41-K/41
Gymnázium (čtyřleté studium), 79-43-K/61 Dvojjazyčné gymnázium (šestileté studium,
vyučovací jazyky čeština a španělština). Škola nabízí žákům mimo jazykovou profilac i
širokou škálu povinně volitelných nebo nepovinných předmětů s různým zaměřením tak,
aby mohly být rozvíjeny potřeby všech žáků. Podporován je i rozvoj nadání nejen
v jazykové, ale i v přírodovědné a společenskovědní oblasti, značný důraz je kladen
i na rozvoj matematických nebo digitálních dovedností. Ve školním roce 2021/2022 se ve
škole vzdělávalo 746 žáků, což je 90 % nejvyššího povoleného počtu. K datu inspekční
činnosti škola poskytovala podpůrná opatření 7 % žáků se speciálními vzdělávac ími
potřebami a žákům nadaným.
Stravování škola zajišťuje ve vlastní školní jídelně. Zdravý životní styl podporuje zejména
dostatkem zeleniny, využívaná je i vlastní bylinková zahrádka. Zároveň v doplňkové
činnosti zajišťuje pro velký zájem dopolední svačinky jak pro žáky, tak pro učitele,
a to výběrem ze dvou možností.


                         Hodnocení podmínek vzdělávání
Ředitel školy zpracoval koncepci rozvoje školy, ve které se zaměřuje především na klima,
materiální podmínky a spolupráci se sociálními partnery. Naplňování koncepčních cílů
průběžně vyhodnocuje a následně modifikuje tak, aby umožnil rozvoj žáků ve všech
oblastech. Uskutečňování jednotlivých cílů se vedení školy postupně daří realizovat i ve
spolupráci s pedagogickým sborem. Ředitel účelně delegoval kompetence na své dva
zástupce. Zřídil kolegium ředitele, jehož prostřednictvím se na řízení školy podílejí další
pedagogičtí pracovníci. Pedagogická rada jako poradní orgán analyzuje především výsledky
vzdělávání žáků. Předmětové komise se zabývají metodickým vedením začínajících učitelů,
organizací soutěží a dalších mimoškolních činností a vyhodnocováním plnění školních
vzdělávacích programů. Tento participační způsob řízení školy je účelný a umožňuje její
další rozvoj. Ředitel školy se cíleně věnuje zajištění optimálních personálních podmínek,
o čemž svědčí plně odborně kvalifikovaný pedagogický sbor. Hospitační činnost provádějí
všichni členové vedení a poskytují zpětnou vazbu jednotlivým vyučujícím. Někteří
pedagogové však nereflektují na navrhované změny v metodice výuky, což se projevuje
v nižší aktivitě žáků ve výuce. Vedoucí předmětových sekcí provádějí náslechy
u jednotlivých členů a cíleně se zaměřují hlavně na práci začínajících pedagogů. Těm je na
škole věnována náležitá pozornost v podobě podpory ze strany uvádějícího učitele, který
postupuje podle předem daného plánu, který zahrnuje například seznámení s dokumentac í
školy, informačními systémy, prací školního poradenského pracoviště atd. Další vzdělává ní
učitelů s nimi vedení školy konzultuje a hledá rovnováhu mezi jejich zájmy a potřebami
školy. Účelně se také využívá elektronické edukační prostředí a elektronický informač ní
systém, který poskytuje nejen zákonným zástupcům rychlé informace o průběhu vzdělává ní
žáka. Vedení školy postupně převádí administrativní činnosti do digitálního prostoru, což
umožňuje sdílenou práci a komunikaci, dochází tak k pružné reakci na aktuální úkoly
a potřeby.



2021/2022                                   2
Poradenské služby a podporu žákům při jejich vzdělávání poskytuje škola prostřednictvím
školního poradenského pracoviště (dále ŠPP). Výchovná poradkyně ve spolupráci
s metodičkou prevence a školní psycholožkou nastavily promyšlený systém péče o žáky se
speciálními vzdělávacími potřebami a o žáky nadané. Veškerá realizovaná opatření jsou
pravidelně vyhodnocována a přizpůsobována podle aktuálních potřeb jednotlivých žáků.
Učitelé byli o jejich specifických potřebách včas a v potřebném rozsahu informo vá ni
prostřednictvím sdíleného školního informačního systému, na pedagogických radách a také
osobně při konzultacích s pracovnicemi ŠPP. I když v některých případech měli pedagogové
o těchto žácích informace pouze rámcově, nebyl ve sledované výuce zaznamenán negativní
dopad na jejich vzdělávání. Podpora nadaným žákům je poskytována formou mimoškolníc h
aktivit (soutěže, středoškolská odborná činnost, kroužky aj.). Další možnosti mají žáci ve
využití doplňkových materiálů do vybraných předmětů. Péče o žáky se speciálními
vzdělávacími potřebami a žáky nadané je vhodně doplněna průběžným sledováním klimatu
tříd, na kterém se podílejí všichni pedagogové ve spolupráci se školní psycholožkou a dle
potřeby realizují cílenou individuální nebo skupinovou intervenci. Metodička prevence své
aktivity zaměřila především na oblast primární prevence, vycházela z hodnocení
preventivního programu předchozího období a aktuálních potřeb školy. Škole se daří
vytvářet žákům, pedagogům i zákonným zástupcům bezpečné prostředí pro vzdělává ní
a prostřednictvím kariérového poradenství poskytovat informace o dalších vzdělávac íc h
možnostech.
Škola významným způsobem doplnila finanční prostředky zapojením do mnoha projektů.
Využila je ke zkvalitnění vzdělávání žáků i pedagogických pracovníků. Pro podporu výuky
jazyků vznikla učebna pro výuku konverzací. Škola nově vybavila chemickou laboratoř
a zřídila venkovní učebnu přírodovědných předmětů. Byly nově vybaveny dvě stálé
počítačové učebny a jedna mobilní. Zlepšily se prostory nejen pro práci školního
poradenského pracoviště a doučování žáků. Došlo ke zlepšení bezpečnostních parametrů
budovy školy díky její celkové rekonstrukci.


                          Hodnocení průběhu vzdělávání
Sledovaná výuka vykazovala rozdílnou úroveň, od hodin vedených přednáškovým
způsobem až po výuku doplněnou aktivitami žáků. Společným prvkem všech hodin byla
maximální pozornost žáků věnovaná vyučujícímu a danému předmětu, která nebyla
narušována žádnými kázeňskými přestupky. Vyučující jen ojediněle pracovali se
vzdělávacími cíli jak v úvodu, tak v závěru hodin. V jejich průběhu byla jen ojediněle
pozorována diferenciace učiva vzhledem k individuálním potřebám každého žáka. Vyučujíc í
cíleně využívali elektronický edukační systém školy, do kterého ukládali učební materiály,
pracovní listy, případně v něm prováděli ověřování znalostí žáků. V závěru vyučovac íc h
hodin chyběl čas na zhodnocení hodiny ze strany učitele, žákovské hodnocení
a sebehodnocení se téměř nevyskytovalo.
Vzhledem k profilaci gymnázia jsou žáci na výuku jazyků rozdělováni do menších skupin,
aby bylo možné věnovat maximální pozornost každému žákovi a rozvíjet jeho potenciál
v souladu s jeho potřebami a možnostmi. Ne vždy se to však dařilo ideálním způsobem.
V hodinách anglického jazyka, kde byl kladen důraz na komunikaci a podporu poslechovýc h
dovedností, se vyučujícím dařilo rozvíjet nadání žáků velmi dobře, naopak tam, kde žáci
pasivně přijímali informace od vyučujících, bylo vzdělávání méně efektivní. Skupinová
práce s promyšleným rozdělením rolí, práce ve dvojici, motivační dialogy mezi žáky
výrazně přispívaly k rozvoji aktivního používání cizího jazyka nebo kultivování mluve né ho
projevu v českém jazyce. V hospitovaných hodinách španělského jazyka a předmětů


2021/2022                                   3
vyučovaných ve španělském jazyce se projevovala dobrá úroveň řízení práce se třídou. Ve
vyučování probíhala komunikace pedagogů s žáky i naopak téměř výhradně v cizím jazyce,
a to i v případě instruování a pokynů žákům k plnění úkolů. Ve sledovaných hodinách
španělského jazyka byly nejčastěji využívány slovní, názorné a demonstrační metody výuky.
Byly využívány formy monologu, dialogu a práce s textem. Dominantně se však uplatňova la
frontální výuka s převažující aktivitou učitele. Samostatná práce žáků a práce ve dvojicích
se vyskytovala v menší míře. Skupinová a kooperativní výuka nebyla pozorována, takže
chyběla interakce mezi žáky a skupinami žáků.
Výuka v hospitovaných přírodovědných předmětech byla vedena odborně správně a žáci
prokazovali požadované znalosti a dovednosti. Pedagogové vhodně propojovali probírané
učivo s konkrétními příklady z praxe, navazovali na žákovské zkušenosti z laboratorníc h
cvičení nebo dříve provedených pokusů. Zásada názornosti byla podpořena především
videoprojekcí, mapami, učebními pomůckami a také, sice ojediněle, demonstračními
pokusy, které prováděli žáci nebo učitelé. Vyučovací hodiny rozvíjely a prohlubova ly
především dovednosti a znalosti, méně se učitelé věnovali rozvíjení sociální gramotnosti
a komunikačních dovedností žáků. V menším počtu sledovaných hodin převládala neúčelně
zvolená frontální forma výuky s dominantní rolí učitele, která žáky nedostatečně
podněcovala ke vzájemné interakci. Výuka byla jednotvárná, žáci si předávané infor mace
pasivně zapisovali do sešitů bez aktivního zapojení do problémových edukačních situací
v rámci probíraného učiva. Stanovené vzdělávací strategie jen ojediněle zohledňo va ly
individuální předpoklady žáků s ohledem na jejich nadání. Chyběla diferenciace zadávaných
úkolů, respektování odlišného pracovního tempa.
Hospitované hodiny matematiky se vyznačovaly převážně tradičně vedenou výukou
doplněnou o aktivitu žáků u tabule nebo jejich samostatnou prací. Žáci prokazovali kvalitní
matematické kompetence, díky kterým se nebáli aktivně vstupovat do průběhu hodiny.
Učitelé u všech žáků vyjadřovali přesvědčení, že probíranou látku zvládnou. Chválili je za
netradiční postupy při výpočtech, aniž by se je snažili nepatřičně korigovat k tradičním
metodám práce. Sledované hodiny informačních a komunikačních technologií měly
rozdílnou úroveň. Žákům byly často předávané hotové informace, jen částečně byly
využívané aktivizační a praktické metody výuky, při kterých žáci aktivně využívali počítač
a na základě instruktáže se na konkrétním úkolu učili samostatně ovládat grafický software.
V hodinách společenskovědních předmětů převládala pozitivní atmosféra, ve které byli žáci
aktivními účastníky vzdělávacího procesu. Diskutovali s vyučujícími, prezentovali své
poznatky i názory. Učitelé ověřovali jejich znalosti různými nástroji a dařilo se propojovat
probírané učivo s aktuálním děním ve společnosti. V některých hodinách však dominantní
přístup pedagoga způsobil pasivitu žáků a ti se tak stávali jen konzumenty předkládaných
informací bez možnosti data vyhledávat, třídit, hodnotit. V takto vedené výuce chyběla
motivace, práce se vzdělávacími cíli, práce s chybou a hodnocení jako formativní složka
vzdělávání.
Příkladně se dařilo rozvíjet schopnosti a dovednosti žáků v hudební výchově díky
promyšleně vedené výuce, kde se efektivně střídaly teoretické a praktické dovednosti.
Aktivity zaměřené na poslech byly vhodným motivačním prvkem pro praktické využití
v rámci rytmických cvičení a zpěvu, kdy všichni žáci aktivně hráli na hudební nástroje.
Hospitovaná výuka výtvarné výchovy nebyla zajištěna v souladu s pravidly bezpečného
chování, což mělo negativní dopad na celkovou kvalitu sledované hodiny i s ohledem na
stanovený cíl, který se nepodařilo splnit. V hodinách tělesné výchovy byl kladen důraz
zejména na rozvoj pohybových dovedností, zvyšování fyzické kondice a formová ní
osobnostních vlastností žáků. Učitelé zařazovali pestré individuální a skupinové aktivity



2021/2022                                    4
a specificky pracovali se žáky celého spektra nadání a potřeb. Při sportovních hrách
docházelo k cílené podpoře spolupráce, zaznamenáno bylo i vzájemné neformá lní
hodnocení a povzbuzení od spolužáků, které umocnilo pozitivní atmosféru při výuce.
K atraktivitě her přispěla i vhodná volba pomůcek a příklad pedagoga.


                          Hodnocení výsledků vzdělávání
Výsledky vzdělávání žáků škola pravidelně a systematicky sleduje v průběhu celého
školního roku. Pedagogové využívají při zjišťování výsledků vzdělávání nejen tradičníc h
metod (písemné, ústní a praktické), ale i testování původně využívané v distanční výuce
prostřednictvím on-line výukového systému. Výsledky jsou pravidelně vyhodnocovány na
jednáních pedagogické rady a v případě potřeby jsou přijímána adekvátní opatření. Zákonní
zástupci jsou o výsledcích vzdělávání žáků informováni prostřednictvím elektronické ho
informačního systému školy a na rodičovských schůzkách.
Celkové výsledky žáků jsou v posledních dvou letech srovnatelné, průměrně kolem 50 %
žáků prospívá s vyznamenáním. Celková průměrná hrubá neúspěšnost žáků školy
u maturitní zkoušky za poslední tři školní roky pohybuje kolem 0,5 %. To znamená, že
v podstatě všichni žáci, kteří se k maturitní zkoušce přihlásí, ji také úspěšně vykonají.
Vedení školy má celkovou představu o pokračování absolventů ve studiu. Převážná většina
jich pokračuje ve studiu na vysoké školy. Přehled nejvyhledávanějších fakult na základě
průzkumů škola zveřejňuje ve výročních zprávách.
Žáci školy se každoročně účastní velkého a rozmanitého množství soutěží, přehlídek
a středoškolské odborné činnosti, ve kterých jsou úspěšní nejen na krajské, ale
i celorepublikové úrovni (např. 1. místo v celostátní úrovni Matematického klokana atd.).
Na mezinárodní úrovni se žáci probojovali například do soutěže „SŠ Mount Court“ nebo
„Rozhoduj o Evropě“. V tomto školním roce gymnázium organizovalo 12. ročník
celostátního festivalu studentského divadla ve španělštině. Škola aktivně udržuje a rozvíjí
spolupráci se sociálními partnery, a to jak domácími, tak vzhledem ke svému zaměření
i zahraničními. Škola již řadu let udržuje kontakty se zahraničními partnerskými školami
a institucemi v Rakousku, Francii a v rámci bilingvní formy studia také ve Španělsku.
Během studia je organizována řada zahraničních exkurzí a jazykových pobytů, které hrají
důležitou roli při rozvoji jazykových kompetencí žáků s pozitivním dopadem na výsledky
jejich vzdělávání. Škola v průběhu vzdělávání podporuje rozvoj přírodovědné gramotnosti
žáků, což dokazuje zapojení do celoškolních aktivit, výukových programů, dlouhodobýc h
projektů a veřejně prospěšných a dobročinných akcí. Všechny tyto aktivity a veškerá
mimoškolní činnost umožňuje žákům získávat a upevňovat, kromě jiného, také sociální
a komunikační kompetence. Pro žáky je také velmi přínosná spolupráce s vysokými školami,
kde se cíleně zapojují do seminářů a odborných přednášek. Tato spolupráce se vhodně
promítá do výuky jednotlivých předmětů a žáci tím získávají větší prostor pro své další
profesní směřování. Funkčními vztahy školy se zřizovatelem, školskou radou a na ně
navazující intenzivní spolupráce s dalšími partnery (Městská část Brno-Bystrc, zákonní
zástupci žáků, základní školy, kulturní a vzdělávací instituce, nadační fond školy) se vytváří
dobrý základ pro zvyšování kvality vzdělávání. Škola se také aktivně prezentuje na
kulturních, vzdělávacích a společenských akcích v brněnském regionu.




2021/2022                                     5
                                         Závěry
Vývoj školy
- Změna na vedoucí pracovní pozici ředitele školy a jeho zástupců
- Zlepšení materiálních podmínek provedením celkové rekonstrukce budovy.
Silné stránky
- Škola cíleně a systematicky buduje podmínky pro rozvoj přírodovědné gramotnosti žáků,
  vytváří jim nadstandardní podmínky pro vzdělávání v přírodovědné gramotnosti.
- Spolupráce se sociálními partnery a účast žáků na mnoha soutěžích a přehlídkách,
  podpora čtenářské a jazykové gramotnosti má pozitivní dopad na získávání sociálníc h
  a komunikačních dovedností uplatnitelných v jejich dalším vzdělávání i profesním
  životě.
- Významné zlepšení materiálního zabezpečení jak budovy jako celku, tak i zázemí pro
  výuku žáků.
Slabé stránky a/nebo příležitosti ke zlepšení
- Žáci nejsou vedení k práci s cíli hodin, na jejichž základech by mohli hodnotit
  a ovlivňovat průběh svého učení.
- Malá aktivita žáků v hodinách, chybějící práce s informačními zdroji, nízká míra
  diferenciace a podpory rozvoje každého žáka.
Doporučení pro zlepšení činnosti školy
- Prostřednictvím dalšího vzdělávání pedagogických          pracovníku   zvyšovat   jejich
  kompetence v oblasti práce s organizací a cílem hodiny.
- Nabízet žákům ve výuce více aktivizujících metod práce, které jim umožní spolupráci,
  vyhledávání v informací z různých zdrojů a diferenciaci učiva podle jejich nadání.
- Cíleně sledovat účinnost poskytování podpůrných opatření žákům se speciálními
  vzdělávacími potřebami a žákům nadaným.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů odstranit nedostatky zjištěné při inspekční činnosti a ve stejné lhůtě
písemně informovat Českou školní inspekci, jak byly nedostatky odstraněny a jaká
byla přijata opatření k prevenci nedostatků zjištěných při inspekční činnosti a ve stejné
lhůtě písemně informovat Českou školní inspekci, jaká byla přijata opatření.
Zprávu zašlete na adresu Česká školní inspekce, Jihomoravský inspektorát, Křížová
22, 603 00 Brno, případně prostřednictvím datové schránky (g7zais9), nebo na e-
podatelnu csi.b@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Zřizovací listina příspěvkové organizace Jihomoravského kraje č.j. 20/42 ze dne
       30. 4. 2015 včetně 2 dodatků
 2.    Jmenovací dekret ředitele školy č.j. JMK 84120/2018 s účinností ode dne 1. 8. 2018



2021/2022                                   6
 3.    Školní řád s účinností od 1. 9. 2021
 4.    Koncepce rozvoje školy, revize ze září 2021
 5.    Zápisy z pedagogických rad ve školním roce 2021/2022
 6.    Elektronické třídní knihy se zápisem o seznámení žáků se školním řádem z první
       třídnické hodiny 1. 9. 2021, dodatečné poučení v průběhu září 2021
 7.    Výpis z rejstříku škol a školských zařízení – druh školy: Střední škola IZO: 060 555
       211, Školní jídelna IZO: 110 023 153, tisk dne 21. 4. 2022
 8.    M 8 Výkaz o střední škole podle stavu k 30. 9. 2021 ze dne 8. 10. 2021
 9.    Elektronický informační systém školy – sestava počtu žáků dle tříd ke dni 30. 9. 2021
10.    Z 17-01 Výkaz o činnosti zařízení školního stravování podle stavu k 31. 10. 2021 ze
       dne 11. 11. 2021
11.    Dokumentace k ekonomickému hodnocení školy a k bezpečnosti a ochraně zdraví
       žáků v době pobytu ve škole
12.    Školní vzdělávací program pro gymnaziální vzdělávání (Osmileté studium – klasické
       jazyky – vyšší gymnázium) s platností od 1. 9. 2015 (7A8 – 8A8)
13.    Školní vzdělávací program pro gymnaziální vzdělávání (Osmileté studium – klasické
       jazyky – vyšší gymnázium) s platností od 1. 9. 2016 (5A8 – 6A8)
14.    Školní vzdělávací program pro gymnaziální vzdělávání (Osmileté studium – klasické
       jazyky – nižší gymnázium) s platností od 1. 9. 2016 (1A8 – 4A8)
15.    Školní vzdělávací program pro gymnaziální vzdělávání (Šestileté studium – zaměření
       na anglický jazyk) s platností od 1. 9. 2016 (1A6 – 6A6)
16.    Školní vzdělávací program pro gymnaziální vzdělává ní (Šestileté studium pro
       španělské dvojjazyčné gymnázium) s platností od 1. 9. 2016 (1Š6 – 6Š6)
17.    Školní vzdělávací program pro gymnaziální vzdělávání (Čtyřleté studium – zaměření
       na anglický jazyk) s platností od 1. 9. 2016 (1A4 – 4A4)
18.    Příloha č. 1 ke školním vzdělávacím programům – Volitelné předměty s platností od
       1. 9. 2016
19.    Příloha č. 2 ke školním vzdělávacím programům – Číselník průřezových témat
       s platností od 1. 2. 2010
20.    Příloha č. 3 ke školním vzdělávacím programům – Maturitní zkouška s platností od
       15. 10. 2020
21.    Příloha č. 4 ke školním vzdělávacím programům – Projekty s platností od 1. 9. 2012
22.    Dodatek č. 1 ke školním vzdělávacím programům – Standardy základního vzdělává ní
       s platností od 1. 9. 2013
23.    Dodatek č. 2 ke školním vzdělávacím programům – Poradenské služby s platností od
       1. 9. 2016
24.    Dodatek č. 3 ke školním vzdělávacím programům – (Chemie) s platností od 1. 9. 2019
25.    Dodatek ke školnímu vzdělávacímu programu č. 1/2017 (Dvojjazyčné gymnázium –
       šestileté studium) s platností od 1. 9. 2017
26.    Rozvrhy hodin platné ve školním roce 2021/2022 – vybraný vzorek
27.    Dokumentace školního poradenského pracoviště: Program školního poradenského
       pracoviště na školní rok 2021/2022, seznam žáků se SVP, Doporučení školského
       poradenského zařízení pro vzdělávání žáka se speciálními vzdělávacími potřebami
       v aktuálním školním roce (vzorek), vyhodnocení poskytování podpůrných opatření



2021/2022                                    7
       (vzorek), Individuální vzdělávací plán (vzorek), Plán pedagogické podpory (vzorek),
       Preventivní program 2021/2022
28.    Školní matrika vedená elektronicky v aktuálním školním roce (náhled)
29.    Výroční zprávy o činnosti za školní roky 2019/2019, 2019/2020 a 2020/2021
30.    Zápisy ze schůzek předmětových komisí ve školních letech 2020/2021 a 2021/2022
31.    Webovské stránky školy vedené ve školním roce 2021/2022
32.    Písemnosti žáků vedené ve školním roce 2021/2022 – vzorek
33.    Plány dalšího vzdělávání pedagogů ve školním roce 2021/2022


                                           Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na výše uvedenou adresu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Milan Heroudek, školní inspektor,
 vedoucí inspekčního týmu                             Mgr. Milan Heroudek, v. r.
 PhDr. Renata Horáková, Ph.D.
 školní inspektorka                               PhDr. Renata Horáková, Ph.D., v. r.


 Mgr. Šárka Machačová, školní inspektorka            Mgr. Šárka Machačová, v. r.


 Ing. Ilona Ptáčková, školní inspektorka               Ing. Ilona Ptáčková, v. r.
 Mgr. Dalibor Horváth, přizvaná osoba –
 odborník na výuku španělského jazyka                 Mgr. Dalibor Horváth, v. r.
 Mgr. Marcela Karasová,
 školní inspektorka                                  Mgr. Marcela Karasová, v. r.


 Ing. Jiří Koc, kontrolní pracovník                        Ing. Jiří Koc, v. r.

V Brně 25. 5. 2022




2021/2022                                     8
Datum a podpis ředitele školy potvrzující projednání a převzetí inspekční zprávy


 Mgr. Petr Šurek, ředitel školy                      Mgr. Petr Šurek, v. r.

V Brně 7. 6. 2022




2021/2022                                 9
