CSI0X00C1CEY




                                    Česká školní inspekce
                                  Jihomoravský inspektorát
                                  Křížová 22, 603 00 Brno
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIB-42/24-B
                                        Sp. zn. ČŠIB-S-8/24-B


Název                               Střední škola technická a ekonomická Brno,
                                    Olomoucká, příspěvková organizace
Sídlo                               Olomoucká 1140/61, 627 00 Brno
E-mail                              posta@sstebrno.cz
IČO                                 00 226 475
Identifikátor                       600 171 019
Právní forma                        příspěvková organizace
Zastupující                         Ing. Zdeněk Pavlík
Zřizovatel                          Jihomoravský kraj
Místo inspekční činnosti            Olomoucká 1140/61, Brno
Inspekční činnost na místě          10. - 12 1. 2024 a 15. 1. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                   Charakteristika
Střední škola technická a ekonomická, Brno, Olomoucká, příspěvková organizace (dále
škola) vykonává činnost střední školy a školní jídelny. V tomto školním roce poskytuje
vzdělávání v šesti čtyřletých oborech ukončených maturitní zkouškou, a to ekonomika
a podnikání, informační technologie, mechanik elektrotechnik, strojírenství, mechanik
seřizovač, technik puškař a ve čtyřech oborech ukončených závěrečnou zkouškou, a to
strojní mechanik, puškař, obráběč kovů, elektromechanik pro zařízení a přístroje. Všechny
tyto obory jsou realizovány v denní formě vzdělávání. Dále se ve škole vzdělávají žáci
v oboru provozní technika, což je nástavbové studium, probíhající jak v denní, tak v dálkové
formě. Od příštího školního roku rozšiřuje škola vzdělávací nabídku o obor 78-42-M/01
Technické lyceum a 78-42-M/02 Ekonomické lyceum. Kromě uvedené oborové nabídky
realizuje škola vzdělávání dospělých formou specializačních a rekvalifikačních kurzů
a seminářů.
K 30. 9. 2023 se ve škole vzdělávalo 1463 žáků v 53 třídách. Od poslední inspekční činnosti
došlo k nárůstu počtu žáků přibližně o 14 %. K datu inspekční činnosti škola evidovala 155
žáků se speciálními vzdělávacími potřebami (dále SVP). Školu navštěvuje aktuálně 45
cizinců.
Žáci i zaměstnanci mají možnost stravování ve zrekonstruované školní jídelně, která nabízí
výběr ze tří jídel doplněných dostatkem ovoce a zeleniny. Pro stravování v průběhu dne je
žákům k dispozici prostorný školní bufet.
Škola je certifikovaná jako Finančně gramotná a podnikavá škola 2021 s diamantovo u
úrovní certifikátu, který je určen excelentním školám v oblasti finančního vzdělávání.


                         Hodnocení podmínek vzdělávání
Od roku 2019 došlo ke změně na vedoucím pracovním místě a současný ředitel ve spolupráci
s pedagogy zpracoval promyšlenou a jednoznačnou koncepční strategii rozvoje, která
vychází z analýzy slabých a silných stránek školy. Při vyhodnocování stávajících podmínek
vycházel z výsledků dotazníkového šetření mezi žáky, zákonnými zástupci, učiteli
i absolventy školy. Koncepční cíle rozvoje školy se daří naplňovat prostřednictvím
efektivního využívání personálních, finančních a materiálních zdrojů.
Uplatňovaný způsob řízení je založený na otevřené komunikaci a osobní zodpovědnosti
pedagogů. Organizační struktura je účelná a funkční, část svých pravomocí a povinnos tí
rozdělil ředitel úměrně mezi své zástupce. K prioritám vedení školy patří vytváření
příznivého pracovního klimatu, ve kterém je možné konstruktivně komuniko vat,
spolupracovat a vzájemně se respektovat. K řízení a plynulému přenosu informací mezi
jednotlivými aktéry vzdělávání napomáhá elektronický informační systém. Učitelům jsou
vytvořeny podmínky pro participaci na fungování školy v rámci metodických orgánů.
Standardně fungující platformu pro zapojení všech pedagogů do chodu školy představují
jednání pedagogické rady, na nichž ředitel projednává organizační záležitosti a stěžejní
úkoly zaměřené na další rozvoj školy, vyhodnocuje splnění zadaných úkolů a analyzuje
vzdělávací výsledky žáků.
Jedním ze strategických cílů, který se daří plnit, je aktivní zapojení žáků do života školy.
Činnost studentského parlamentu přispívá ke zlepšování komunikace vedení školy, učitelů
a žáků a vytváří podmínky pro jejich spolupráci při řešení případných problémů
a organizování některých školních akcí.


                                           2/10
Kontrolní mechanismy jsou funkční a umožňují vyhodnocování kvality poskytovaného
vzdělávání. Průběh vzdělávání je pravidelně monitorován prostřednictvím hospitační
činnosti a k získaným zjištěním jsou přijímána konkrétní doporučení ke zkvalitnění výuky.
Ředitel školy věnuje pozornost profesnímu rozvoji pedagogů, kterému napomáhá
identifikace jejich osobních cílů a jejichž plnění je také vyhodnocováno prostřednictvím
pohovorů s vedením školy. K profesnímu růstu vyučujících účinně přispívá jejich další
vzdělávání. Významnou součástí vzdělávání pedagogů jsou realizované stáže v podnicích
s pozitivním dopadem na rozšíření jejich odborných znalostí. Zvláštní péče je věnována
rovněž začínajícím učitelům i novým třídním učitelům.
Poradenské služby ve škole jsou zajištěny školním poradenským pracovištěm (dále ŠPP),
které je vhodně obsazeno vzhledem k velikosti školy a počtu žáků. Koordinací činnosti
pracoviště je pověřena zástupkyně ředitele. Jasně definované kompetence jsou rozděleny
mezi dva výchovný poradce, metodika prevence a dva školní speciální pedagogy. Přínosem
pro činnost ŠPP je jeho posílení o školní psycholožku. Práce ŠPP je podpořena činností pěti
asistentů pedagoga, jejichž metodickým vedením je pověřen jeden ze speciálních pedagogů.
Úzká spolupráce psycholožky se speciálními pedagogy a výchovnými poradci umožňuje
kvalitní péči jak o žáky se SVP, žáky nadané identifikované na základě interního testování
i žáky s odlišným mateřským jazykem. Podpora všech žáků školy je zajišťována řadou
aktivit přes individuální práci se žáky ohrožené školním neúspěchem až po žáky mimořád ně
nadané, kterým škola dává příležitost uplatnit nadání účastí na oborových soutěžích,
olympiádách, středoškolské odborné činnosti na úrovni školní i oblastní, u sportovně
nadaných úpravou organizace vzdělávání. Podpora žáků i třídních kolektivů se uskutečňuje
cílenou specifickou i nespecifickou činností, rozmanitými programy jako je např. program
na podporu efektivního učení pro žáky prvního ročníku s názvem Jak se učit, program
Spokojenější do Vánoc, zaměřený na duševní well-being, příprava žáků cizinců a jejich
zákonných zástupců na vzdělávání ve škole a vytvoření vhodných podmínek. Učitelé
získávají podporu ŠPP prostřednictvím seminářů s interními či externími lektory k tematice
práce s žáky s rozmanitými potřebami. Samozřejmostí je informování všech učitelů o žácích
s podpůrnými opatřeními i žácích, kterým škola z různých důvodů vypracovala plán
pedagogické podpory prostřednictvím sdílených dokumentů. Náslechy v hodinách umožňují
speciálním pedagogům věnovat cílenou pozornost poskytování a vyhodnocování efektivity
zpracovaných podpůrných opatření a prevenci školní neúspěšnosti.
Škola má nastavena pravidla týkající se prevence sociálně-patologických jevů, díky nimž se
ve škole téměř nevyskytují závažnější projevy rizikového chování. V prevenci hraje
důležitou roli informační činnost, pořádání různých besed, přednášek, adaptačních seminář ů
pro první ročníky a dalších poradenských služeb pro žáky a v neposlední řadě úzká
spolupráce metodika prevence s ostatními členy ŠPP, s třídními učiteli a v případě potřeby
i zákonnými zástupci.
Dlouhodobým strategickým cílem školy, který se daří plnit, je zlepšování materiálníc h
podmínek. V období od poslední inspekční činnosti škola realizovala řadu investičníc h akcí,
které měly pozitivní dopad na prostředí pro výuku žáků a prioritně modernizovala vybavení
odborných pracovišť. Zkvalitňování materiálního zázemí pro výuku se daří i díky zapojení
školy do řady projektů a také aktivní spolupráci s partnery. Řada firem poskytuje škole
nemalou podporu v podobě vybavení odborných učeben moderní technikou. Partnerským
vztahům, které mají pozitivní dopad na celý průběh vzdělávání a prezentaci školy na
veřejnosti, věnuje škola velkou pozornost. Partnerské firmy umožňují žákům realizac i
praktického vyučování, a to jak odborného výcviku, tak odborné praxe. Materiální výpomoc
firem je využívána nejen ve výuce, ale i v mnoha zájmových kroužcích. Ve spolupráci



                                           3/10
s firmami škola realizuje besedy, přednášky, workshopy, stáže žáků a pedagogů i zapojení
odborníků do výuky. Škola tak umožňuje svým žákům posilovat sociální a odborné
kompetence, včetně seznamování s nejnovějšími technologiemi a trendy na trhu práce.
Aktivní spolupráci realizuje škola i se základními, středními i vysokými školami
a zahraničními partnery.


                          Hodnocení průběhu vzdělávání
Průběh středního vzdělávání byl sledován v teoretických všeobecně vzdělávac íc h
i odborných předmětech a praktickém vyučování. Ze sledované výuky bylo zřejmé, že jasně
stanovená pravidla a jednotný přístup pedagogického sboru přinášejí dobré výsledky
v oblasti výchovného působení.
V průběhu teoretické výuky vyučující využili převážně frontální způsob výuky vhodně
podpořený samostatnou prací nebo prací žáků ve dvojicích, výjimečně prací žáků ve
skupině. Ve většině hodin byli žáci vedeni k dovednosti sdělovat a obhajovat vlastní názor
a uvědomovat si spojitost s reálným životem. Prostor pro jejich vyjádření byl občas časově
nedostatečný a nebyla plně využita možnost získat zpětnou vazbu o úrovni žákovských
kompetencí. Na rozdílné úrovni se v jednotlivých sledovaných vyučovacích hodinách dařilo
žáky aktivizovat a vytvořit jim vhodné příležitosti získané poznatky aplikovat. Menší
pozornost byla také věnována vyhledávání informací z různých zdrojů. Digitální technolo gie
byly v části výuky efektivně využity především pro procvičování a upevňování učiva.
S digitálními technologiemi pracovali účelně především vyučující a v části sledované výuky
také žáci. Většina vyučujících využívá některou z forem digitálního vzdělávacího prostředí
pro vzájemnou komunikaci s žáky a studijní podporu. V individuálním přístupu učitelů byly
rezervy v zadávání diferencovaných úkolů vzhledem ke schopnostem a možnostem všech
žáků. Pozitivem většiny sledovaných hodin bylo efektivní propojení učiva s poznatky žáků
z praktického vyučování a z běžného života.
V rámci sledovaných hodin vzdělávací oblasti Jazyk a jazyková komunikace byla sledována
výrazná práce s učebnicí doplněná zápisy do sešitů a prostřednictvím čteného textu byli žáci
vedeni ke schopnosti mu porozumět, analyzovat jeho hlavní myšlenky a formulo vat
odpovědi, což napomáhalo k rozvoji jazykové gramotnosti. Přibližně v polovině
hospitovaných hodin českého jazyka dostali žáci prostor pro sebehodnocení, ojediněle měli
také příležitost vyjádřit se společně s vyučujícím k výkonu svého spolužáka. Ve výuce cizích
jazyků se většinou dobře dařilo navodit cizojazyčné prostředí, rovnoměrně byly rozvíjeny
všechny jazykové dovednosti. Pro osvojování komunikativních a sociálních kompetencí
byly většinou vytvořeny vhodné podmínky. Žáci byli schopni vést rozhovory a řešit různá
problémová cvičení, ve sledovaných vyučovacích hodinách se však projevily výraznějš í
rozdíly v žákovských komunikačních dovednostech. V hodinách anglického jazyka se více
než v hodinách německého jazyka dařilo většinu žáků aktivně zapojit do realizova nýc h
činností. Učitelé průběžně ověřovali pochopení nového učiva a poskytovali žákům
okamžitou zpětnou vazbu. V hodinách společenskovědních předmětů dokázali žáci na dobré
úrovni komunikovat o reálných životních situacích, vyjádřit vlastní názor a aktivně reagovat
na názory druhých. Probíraná témata učitelé vhodně propojovali s oborovým zaměřením
žáků. Ve sledované výuce matematiky, informačních a komunikačních technologií
a přírodovědných předmětů byli žáci vhodně vedeni k logickému chápání souvislos tí.
Efektivitu výuky podpořilo vhodné využívání pomůcek a pracovních listů. Ve většině hodin
se žáci aktivně zapojovali a reagovali na podněty učitelů. Učitelé účelně využívali digitá lní
techniku, včetně digitální techniky žáků. Při samostatné práci pedagogové individuá lně
sledovali a pomáhali žákům v případě potřeby. Práce se vzdělávacími cíli nebyla patrná


                                            4/10
a konečné hodnocení se omezovalo jen na shrnutí hodiny. Kvalita výuky tělesné výchovy ve
škole je pozitivně ovlivněna velmi dobrými materiálními podmínkami i společným
a jednotným přístupem k výuce všech žáků školy. Učitelé přistupovali k žákům s respektem
k jejich rozdílným pohybovým schopnostem a specificky s nimi pracovali s ohledem na
jejich fyzické možnosti. Žáci vesměs projevovali zájem o nabízené aktivity a dodržovali
nastavená bezpečnostní pravidla. Příležitostí ke zlepšení v některých sledovaných hodinách
je promyšlená organizace cvičební činnosti žáků při nácviku individuálních gymnastick ýc h
dovedností na nářadí, která by vedla ke zvýšení efektivity aktivního cvičebního času u všech
žáků.
V hospitované výuce odborných předmětů vyučující kladli důraz na osvojení základníc h
pojmů, procvičování a upevnění učiva, vedli žáky ke správnému používání odborné
terminologie a důsledně ověřovali u žáků bezprostřední pochopení učiva. V převážné části
výuky předmětů ekonomického zaměření vyučující efektivně propojovali učivo a znalosti
žáků s aktuální ekonomickou praxí, uplatňovali mezipředmětové vztahy a učili tak v širších
souvislostech. Zejména ve vyučovacím předmětu praxe jsou žákům vytvořeny vhodné
podmínky pro jejich aktivní práci. Odborné kompetence si žáci v tomto předmětu osvojují
při komplexních činnostech v simulaci reálného podnikání a při práci v elektronické m
ekonomickém systému. V menší části sledované výuky ekonomických předmětů
převažovala aktivita učitele nad aktivitou žáků a podmínky pro uplatnění tvořivého myšle ní,
řešení problému nebo konstruktivní diskuzi nebyly vytvořeny. Převážná většina sledovanýc h
hodin odborných předmětů technického zaměření byla vyučována v počítačových učebnách.
Výrazně proto převažovala samostatná práce žáků, kteří plnili zadané úkoly v různých
aplikacích. Po úvodních instruktážích učitelé sledovali a vyhodnocovali individuální práci
žáků. Učivo bylo cíleně propojováno s praktickým využitím v budoucí profesi žáků.
Praktické vyučování bylo realizováno jak na pracovištích smluvních partnerů pod vedením
instruktorů, tak i v dílnách školy. Vhodně navazovalo na teoretické předměty, vycháze lo
z očekávaných dovedností uvedených ve školních vzdělávacích programech, seznamova lo
žáky s moderními technologiemi a cíleně rozvíjelo jejich pracovní postoje i odpovídajíc í
klíčové kompetence. Výuka odborného výcviku na CNC strojích probíhala častěji formou
samostatné práce žáků, případně práce ve dvojicích. Žáci zodpovědně plnili stanovené
úkoly, respektovali nastavená pravidla včetně dodržování zásad bezpečnosti práce a dokázali
cíleně diskutovat k zadaným úkolům. Převážně pracovali se zájmem, dobře se orientova li
v zadávací dokumentaci a byli průběžně hodnoceni v dílčích činnostech i v rámci jejich
pokroku. Na pracovištích smluvních partnerů pracovali žáci v moderních provozech,
podíleli se na náročných úkolech, které odpovídaly jejich zvolenému oboru. Partnerské
subjekty pozitivně hodnotily spolupráci s žáky i komunikaci se školou.


                          Hodnocení výsledků vzdělávání
Škola průběžně sleduje a vyhodnocuje výsledky žáků ve vzdělávání na úrovni tříd
i jednotlivců. Pedagogové znalosti a dovednosti žáků pravidelně ověřují a ke zjišťová ní
úrovně jejich vzdělávacích výsledků využívají obvyklé nástroje. Jedná se převážně o různé
formy zkoušení, o ověřování osvojení požadovaných dovedností při plnění praktických
úkolů a v menší míře o realizaci žákovských projektů. Úroveň vzdělávacích výsledků žáků
škola zjišťuje také interním testováním ve vybraných vyučovacích předmětech, a to zejména
v počátku jejich vzdělávání. Získané informace využívají především pedagogové pro
identifikaci oblastí, na které je třeba se ve výuce zaměřit. Důkladně škola provádí analýzu
průběžných a celkových výsledků vzdělávání žáků i výsledků při ukončování jejich
vzdělávání, sleduje vývoj v čase a přijímá opatření k zlepšování.


                                           5/10
Vzdělávací výsledky žáků za jednotlivá klasifikační období jsou pravidelně vyhodnocová ny
na jednáních pedagogické rady. Zvýšená pozornost je věnována především žákům
ohroženým školním neúspěchem. Pedagogové usilují o jejich včasnou identifik ac i,
spolupracují s třídními učiteli a vzájemně si předávají potřebné informace. V součinnosti se
ŠPP hledají možné příčiny neúspěchu a přijímají konkrétní opatření k podpoře těchto žáků.
Je jim nabízena především intervence ze strany speciálních pedagogů, individuální přístup
ve výuce a konzultace podle jejich aktuální potřeby. Účinnost přijímaných opatření dokládají
celkové vzdělávací výsledky žáků na konci klasifikačního období, které mají v posledních
třech letech obdobnou úroveň, avšak ve srovnání s obdobím poslední inspekční činnosti se
zlepšily. Klesl počet neprospívajících žáků a zároveň počet žáků, kteří předčasně ukončili
své studium, počet žáků, kteří prospěli s vyznamenáním se naopak zvýšil. Ve školním roce
2022/2023 neprospělo zhruba 1 % žáků. Dlouhodobě horších výsledků dosahují žáci
nástavbového studia, což se následně projevuje také jejich nižší úspěšností při maturitní
zkoušce. Také absenci žáků se podařilo mírně snížit, ve školním roce 2022/2023 činil
průměrný počet zameškaných hodin za školní rok 118 na žáka (při minulé inspekční činnosti
činila 134 hodin). Účinným opatřením ke snížení absence jsou mimo jiné pravidla ve
školním řádu, stanovující minimální účast žáka ve vyučovacím předmětu. Významno u
podporou je především dobrá informovanost žáků a zákonných zástupců nezletilých žáků,
kteří mají prostřednictvím elektronického informačního systému snadný přístup ke všem
důležitým informacím a vzdělávacím výsledkům, včetně míry absence. Pro zvýšení
motivace a posílení pozitivního sebepojetí žáků škola oceňuje jejich vzdělávací úspěchy
a reprezentaci školy v projektech a soutěžích pochvalami.
Škola velmi pečlivě sleduje a vyhodnocuje také dosahované výsledky vzdělávání žáků při
ukončování jejich vzdělávání. V období posledních tří let jsou výsledky žáků u maturitní
zkoušky srovnatelné, průměrná hrubá neúspěšnost žáků denní formy studia (tj. podíl žáků,
kteří maturitní zkoušku nekonali nebo ji nevykonali úspěšně z celkového počtu žáků
přihlášených k maturitní zkoušce) činila 10 %. Dlouhodobě nejlepších výsledků u maturitní
zkoušky dosahují žáci vzdělávacích oborů informační technologie a ekonomika podnikání
(v tomto oboru bylo v posledních dvou letech úspěšných 100 % žáků). Naopak méně úspěšní
jsou opakovaně žáci oborů L0 (mechanik seřizovač a mechanik elektrotechnik). Vyšší
hrubou neúspěšnost vykazují dlouhodobě žáci nástavbového oboru, v posledních třech
letech to bylo průměrně 29 %. V dosažených výsledcích žáků u závěrečné zkoušky došlo ve
školním roce 2022/2023 k mírnému zlepšení ve srovnání s rokem předchozím, celkově
úspěšně složilo závěrečnou zkoušku zhruba 97 % žáků. Vyšší neúspěšnost žáků u závěrečné
zkoušky je opakovaně zaznamenána v řádném termínu, ve školním roce 2022/2023 zhruba
19 % žáků konalo opravnou nebo náhradní závěrečnou zkoušku. Pro zvýšení úspěšnosti žáků
u závěrečné zkoušky škola přijala některá opatření, jejichž účinnost se již v loňském roce
pozitivně projevila. Jednalo se především o zavedení cvičné závěrečné zkoušky v odborném
výcviku nebo realizaci tzv. letních příměstských táborů pro žáky. V rámci této aktivity
mohou žáci v průběhu celého týdne opakovat, procvičovat a upevňovat potřebné praktické
dovednosti podle svých individuálních potřeb. Činnosti žáků probíhají ve školních
pracovištích (dílnách) s podporou pedagogů.
Široký záběr mají vzdělávací i sociální aktivity školy, které vhodně podporují rozvoj
klíčových a odborných kompetencí žáků. Především v součinnosti s mnoha sociálními
partnery obohacuje škola naplňování školních vzdělávacích programů pořádáním mnoha
zajímavých aktivit pro žáky. Jedná se o zajímavé přednášky, besedy, workshopy, projektové
dny nebo exkurze s různorodým zaměřením, často také s účastí odborníků z praxe.
Významným přínosem bylo zapojení školy do projektu zaměřeného na podporu
podnikavosti, iniciativy a tvořivosti žáků. Ve škole působí koordinátor podnikavosti, který


                                           6/10
ve spolupráci s dalšími pedagogy, proškolenými v této oblasti, systematicky plánuje
a organizuje řadu výukových i mimovýukových aktivit a projektů. Vhodnými způsoby
podporuje uplatnění tvořivosti a strategického myšlení žáků při řešení problémů a realizac i
jejich nápadů do praxe. Škole se tak daří komplexně rozvíjet podnikatelské dovednosti žáků
a účinně propojovat teorii s praxí. Vhodně jsou využívány různé projektové příležitos ti
s pozitivním vlivem na celkový osobnostní rozvoj žáků (Erasmus+, DofE), žáci mohou
v průběhu zahraniční praxe poznat různé způsoby práce ve firmách.
Škola podporuje rozvoj nadání a zájmu žáků vytvářením vhodných podmínek pro jejich
zapojení do celé řady dovednostních, vědomostních a sportovních soutěží nebo přehlídek.
Žáci opakovaně dosahují úspěchu na regionální, ale i celostátní či mezinárodní úrovni. Ve
školním roce 2022/2023 se žáci umístili na předních místech v mnoha soutěžích zaměřenýc h
na programování, praktické dovednosti (např. KOVO junior, Skills Czech Republic,
Mezinárodní soutěž Zlatý Pilník apod.), ekonomické a podnikatelské dovednosti nebo
matematiku. Žáci mají možnost smysluplně trávit svůj volný čas v zájmových kroužcích,
které každoročně škola zdarma nabízí. V letošním školním roce žáci pracují v různých
kroužcích s technickým, ekonomickým nebo sportovním zaměřením a v kroužcích zaměřených
na osobnostní rozvoj. V zájmovém vzdělávání mohou žáci rozvíjet svůj zájem, případně
kompenzovat nedostatečné zvládnutí učiva (např. z důvodu nemoci). V průběhu studia mohou
žáci využít přípravu nad rámec běžné výuky a získat některé zkoušky dobře využitelné ve
svém budoucím povolání (mezinárodní jazykové zkoušky, certifikát digitálních dovedností,
profesní certifikát ekonomického systému nebo státní zkoušku z grafických disciplín). Žáci
jsou motivováni k vedení vlastního digitálního výběrového portfolia v unikátní aplikaci,
kterou vyvinuli žáci školy. Za tuto iniciativu získala škola v letošním školním roce zvláštní
uznání v soutěži Národní cena kariérového poradenství 2023.
Další uplatnění svých absolventů škola sleduje, mimo jiné k tomu využívá spolupráci a úzké
vztahy se svými sociálními partnery. V rámci kariérového poradenství tradičně pořádá pro
žáky vyšších ročníků Dny firem, kde se mohou seznámit s jednotlivými zaměstnavateli
v regionu. Žáci tak mohou nejen vyhledat firmu vhodnou pro absolvování povinné praxe, ale
i svého budoucího zaměstnavatele.


                                         Závěry
Vývoj školy
– Změna ve vedení školy a v personálním obsazení školního poradenského pracoviště
– Zvýšení počtu žáků od poslední inspekční činnosti a rozšíření vzdělávací nabídky školy
– Zlepšení materiálních podmínek pro odborné vzdělávání
– Získání nových partnerů a upevnění spolupráce se stávajícími partnery
– Vybudování nové školní kuchyně
– Zapojení do širokého spektra projektových aktivit
Silné stránky
– Koncepční strategie školy vychází z promyšleného systému autoevaluace se zapojením
  všech pedagogů školy a realizovaný systém řízení vytváří podmínky pro postupné
  naplňování strategických cílů a vede k rozvoji školy (1.1, 2.1)
– Spolupráce s partnery má dopad nejen na rozvoj odborných kompetencí žáků, ale i na
  modernizaci materiálního zázemí pro výuku (1.5, 2.4)


                                            7/10
– Realizace aktivit nad rámec běžné výuky a nabídka zájmových kroužků má pozitivní
  dopad na osobnostní rozvoj žáků a získávání jejich odborných dovedností (5.3)
– Škola aktivně vyhledává žáky s potřebou podpůrných opatření i žáky nadané (6.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Ve výuce některých předmětů nebyly efektivně využity aktivizační metody, což často
  vedlo k pasivitě žáků (4.2)
– V menší míře věnovali pedagogové pozornost diferenciaci zadávaných úkolů podle
  individuálních potřeb žáků (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Cíleně se zaměřit na podporu rozvoje komunikačních dovedností žáků, na využívá ní
  aktivizačních metod, na vyhledávání informací z různých zdrojů a na jejich slovní
  interpretaci a dále na zohledňování individuálních potřeb žáků



            Seznam dokladů, o které se inspekční zjištění opírají
 1.   Zřizovací listina příspěvkové organizace Jihomoravského kraje, č. j. 20/14, ze dne
      30. 4. 2015, včetně dodatků 1 – 3 (Dodatek č. 3 č. j. JMK 67739/2023 – změna
      předmětu činnosti – ze dne 11. 5. 2023)
 2.   Jmenovací dekret ředitele školy č. j. JMK 97 167/2019 ze dne 29. 7. 2019
 3.   Výpis z rejstříku škol a školských zařízení ze dne 5. 1. 2024
 4.   M8 Výkaz o střední škole podle stavu k 30. 9. 2023
 5.   Organizační schéma SŠTE platné od 1. 9. 2023
 6.   Koncepce rozvoje školy ze dne 1. 9. 2023
 7.   Vize školy ze dne 1. 1. 2022
 8.   Dlouhodobý plán vzdělávání a rozvoje školy 2020 - 2024
 9.   Podklady školy k realizovaným aktivitám v rámci projektu na podporu podnikavosti
10.   Elektronický informační systém školy vedený ve školním roce 2023/2024
11.   Výroční zprávy o činnosti školy za školní roky 2020/2021, 2021/2022 a 2022/2023
12.   Zápisy z jednání pedagogické rady a vedené ve školním roce 2022/2023 a 2023/2024
13.   Hospitační záznamy vedení školy ve školním roce 2023/2024 – vzorek
14.   Personální dokumentace pedagogů ve školním roce 2023/2024 – vzorek, včetně plánu
      dalšího vzdělávání
15.   Seznam kroužků ve školním roce 2023/2024
16.   Žákovské projekty – vzorek
17.   Minimální preventivní program – školní rok 2023/2024, platnost od 1. 9. 2023
      do 31. 8. 2024



                                           8/10
18.   Zhodnocení minimálního preventivního programu - školní rok 2022/2023 ze dne
      6. 6. 2023
19.   Program poradenských služeb – školní rok 2023/2024, platnost od 1. 9. 2023
      do 31. 8. 2024
20.   Vyhodnocení programu poradenských služeb za školní rok 2022/2023 ze dne
      12. 6. 2023
21.   Vzdělávání žáků se speciálními vzdělávacími potřebami a žáků nadaných ze dne
      1. 10. 2023
22.   Zápisy z porad ŠPP a porady speciálního pedagoga s asistenty pedagoga ve školním
      roce 2023/2024
23.   Evidenční listy žáků vedené ve školním roce 2023/2024 - vzorek
24.   Školní vzdělávací programy platné ve školním roce 2023/2024
25.   Dokumentace školy v oblasti BOZ vedená ve školním roce 2023/2024 (Kniha úrazů
      za školní roky 2022/2023 a 2023/2024; Revize elektrických zařízení z roku 2023;
      Odborné technické kontroly sportovního nářadí a zařízení ze dne 9. 8. 2022 a 1. 8.
      2023; Protokol z odborné technické kontroly 23_2022 velký servis ze dne 17. 11.
      2022; Smlouva o výkonu funkce bezpečnostního technika BOZP, PO ze dne 28. 1.
      2022 včetně dodatku ze dne 19. 12. 2023)
26.   Metodický pokyn k organizaci praktického vyučování, platnost od 3. 1. 2024
27.   Řád praktického vyučování, platnost od 1. 9. 2022
28.   Smlouvy o zajištění praktického vyučování ve školním roce 2023/2024, vzorek
29.   Ročenky školy za školní roky 2019/2020 a 2020/2021
30.   Rozvrh hodin platný ve školním roce 2023/2024
31.   Celoroční plán práce výchovně vzdělávacího procesu pro školní rok 2023/2024 ze
      dne 1. 9. 2023


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                         9/10
Složení inspekčního týmu a datum vyhotovení inspekční zprávy

 Ing. Ilona Ptáčková, školní inspektorka, vedoucí inspekčního týmu
 Ing. Alena Svobodová, školní inspektorka
 Mgr. Milan Heroudek, školní inspektor
 Mgr. Eva Boráňová, kontrolní pracovnice
 PhDr. Šárka Maleňáková, Ph.D., školní inspektorka
 Ing. Hana Šarounová, kontrolní pracovnice
 Mgr. Pavel Michalík, odborník na střední odborné vzdělávání


16. 2. 2024




                                         10/10
