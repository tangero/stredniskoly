                                     Česká školní inspekce
                                    Pardubický inspektorát
____________________________________________________________________________________________________________




                         I NSP EKČNÍ ZPRÁ VA
                                          Čj. ČŠIE-516/22-E


Název                               Gymnázium, Česká Třebová, Tyršovo náměstí 970
Sídlo                               Tyršovo náměstí 970, 560 02 Česká Třebová
E-mail                              skola@gymnct.cz
IČ                                  49 314 670
Identifikátor                       600 013 022
Právní forma                        příspěvková organizace
Zastupující                         Mgr. Josef Menšík
Zřizovatel                          Pardubický kraj
Místo inspekční činnosti            Tyršovo náměstí 970, Česká Třebová
Termín inspekční činnosti           7., 8., 11. a 12. 4. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Předmětem inspekční činnosti bylo zjišťování a hodnocení podmínek, průběhu a výsledků
vzdělávání poskytovaného školou vykonávané podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělávání
(školský zákon), ve znění pozdějších předpisů, včetně hodnocení naplňování školních
vzdělávacích programů.


                                          Charakteristika
Gymnázium, Česká Třebová, Tyršovo náměstí 970 (dále „škola“) vykonává činnost střední
školy. Ve škole je 12 tříd, čtyři třídy čtyřletého oboru vzdělání s maturitní zkouškou
79-41-K/41 Gymnázium a osm tříd osmiletého oboru vzdělání s maturitní zkouškou


2021/2022
79-41-K/81 Gymnázium. Ke dni zahájení inspekční činnosti se ve škole vzdělávalo 352 žáků.
Z tohoto počtu škola evidovala 12 žáků se speciálními vzdělávacími potřebami a tři žáky
mimořádně nadané. Čtyřem žákům na základě doporučení školského poradenského zařízení
zpracovala individuální vzdělávací plán. Škola zajišťuje stravování žáků ve školní jídelně
Střední školy technické a dopravní Gustava Habrmana Česká Třebová nebo se žáci mohou
stravovat ve školní jídelně v Základní škole Česká Třebová, Habrmanova ulice.


                          Hodnocení podmínek vzdělávání
Ředitel školy během svého působení ve funkci získal bohaté zkušenosti, které uplatňuje
při řízení, jež je založené na otevřené komunikaci se všemi účastníky vzdělávání. Úroveň
vzájemné komunikace přispívá k vytváření příznivé atmosféry, což má pozitivní vliv
na vzájemné vztahy účastníků vzdělávání. V rámci koncepční strategie rozvoje školy je
prioritou udržení zájmu žáků o vzdělávání ve škole a jejich kvalitní příprava směřující
k úspěšnému ukončení studia a návazně k přijetí k dalšímu vzdělávání. K naplnění této
strategie přispívá nejen široká nabídka volitelných předmětů umožňujících prohloubení
zájmu žáků a lepší orientaci v jejich zaměření, ale také kvalifikovaný pedagogický sbor.
Škola má nastavené funkční kontrolní mechanismy. V rámci hospitační činnosti prováděné
vedením školy, která byla v jarních měsících 2021 zaměřena i na online výuku, vedení
poskytovalo účelnou zpětnou vazbu učitelům, včetně začínajících. Doporučení z hospitací
jsou jasná a srozumitelná, jejich vliv na další výuku a profesní rozvoj je ověřován převážně
při osobním jednání s vedením školy. Méně je využívána opakovaná hospitační činnost
cílená na ověření profesního růstu konkrétních učitelů, častější je snaha posouvat je v jejich
pedagogických dovednostech v rámci dalšího vzdělávání pedagogických pracovníků.
Kromě běžných dotací na provoz a neinvestiční výdaje škola aktivně získala další finanční
prostředky na vybavení odborných učeben, vybudování venkovního biotopu,
bezbariérového přístupu, zlepšení počítačové konektivity. Podstatná část individuálních i
skupinových vzdělávacích aktivit učitelů byla hrazena z projektu podporujícího osobnostně
profesní rozvoj pedagogů stejně jako společné vzdělávání i aktivity rozvíjející digitální
kompetence. Od minulé inspekční činnosti se škole podařilo realizovat projekt úspory
energií, který zahrnoval výměnu nebo rekonstrukci oken, výměnu nebo opravu vnějších
dveří, zateplení půdy a také výměnu kotlů.


                           Hodnocení průběhu vzdělávání
Společným rysem sledovaných hodin byla promyšlená příprava výuky s dobrou sktrukturou
a příjemná atmosféra, ve které byly vytvořeny dobré podmínky pro vzdělávání. Komunikace
mezi učiteli a žáky byla vstřícná a otevřená, ve většině hodin byli učitelé žákům partnery při
vzdělávání. Několikrát byla zaznamenána podnětná diskuze žáků k obsahu učiva.
Pedagogický cíl jednotlivých hodin měl zejména motivační charakter. K podpoře motivace
učitelé využívali např. myšlenkové mapy. Ve výuce převládala frontální forma, nicméně se
učitelům dařilo využívat i další formy práce, což mělo příznivý vliv na průběh vzdělávání.
Z výukových metod převládal zejména řízený rozhovor učitelů s žáky doplněný množstvím
návodných otázek, směřujících k naplnění cíle hodiny. Často bylo zaznamenáno vedení žáků
k logickému uvažování. Jen výjimečně byla zaznamenána diferenciace ve vzdělávání
vzhledem k zájmu žáků o dané téma a s ohledem na jejich individuální schopnosti. Funkční
bylo využívání mezipředmětových souvislostí, provázání s praxí i aktualizace učiva. Učitelé



2021/2022                                     2
účelně využívali didaktickou techniku k podpoře názornosti, což účinně podporovalo proces
učení. Podpora žáků konkrétními podpůrnými opatřeními nebyla v hodinách zaznamenána.
Ve sledovaných hodinách českého jazyka a literatury byly využívány vhodně zvolené
umělecké i neumělecké texty k seznámení s literárními epochami, osobnostmi, pojmy
literární teorie, k charakteristice slovní zásoby a k rozvoji čtenářské gramotnosti. Kromě
učebnic učitelé využívali i vlastní výukové materiály. Pozitivem bylo, že učitelé v některých
hodinách aktivně zapojovali žáky do diskuse o probíraném tématu. Učitelé obvykle dbali na
to, aby se ke slovu dostalo co nejvíce žáků. Často byla účelně zařazována samostatná práce
žáků, ve vhodných situacích také spolupráce žáků ve dvojicích. Hodiny cizích jazyků byly
vedeny ve vyučovaném jazyce, čeština byla využívána k vysvětlení neznámých jevů nebo
složitější gramatiky. Občas bylo zaznamenáno nadužívání češtiny, ale spíše z důvodu snahy
pomoci žákům, kteří potřebovali k pochopení učiva více času. V přírodovědných
předmětech byly zaznamenány úspěšné pokusy o práci ve skupině, příležitostí je častější
zařazování samostatné práce. Její využití by uvolnilo učitelům prostor pro individuální práci
s některými žáky a umožnilo účelně využít zadávání a hodnocení nejen diferencovaných
úloh, ale i výraznější reakce na aktuální průběh hodin.
Příležitosti pro vzájemné hodnocení nebo sebehodnocení jako možnost aktivizace žáků
učitelé většinou nevytvářeli. Pokud bylo sebehodnocení žáků zaznamenáno, dařilo se
v hodinách, které více podporovaly diskuzi a vzájemnou komunikaci mezi učiteli a žáky.
V některých hodinách učitelé v malé míře věnovali dostatečný časový prostor závěrečnému
shrnutí a hodnocení hodiny. Při absenci závěru ani žáci ani učitelé nedostali efektivní
zpětnou vazbu o míře naplnění vzdělávacích cílů. Shrnutí a ověření naplnění cílů by
pomohlo žákům ujasnit si obsah a uzavřít hodinu a zároveň by pomohlo učitelům
s plánováním dalšího vzdělávání.


                          Hodnocení výsledků vzdělávání
Škola sleduje a hodnotí průběžné i celkové výsledky žáků. Celkové výsledky žáků jsou
výborné, ve školním roce 2020/2021 měla více než polovina z nich vyznamenání. Absence
žáků ve výuce byla ve školním roce 2020/2021 velmi nízká. Pochvaly výrazně převažují nad
kázeňskými opatřeními, což je adekvátní prvek motivace žáků. Všichni učitelé poskytují
žákům v případě potřeby individuální konzultace, škola také realizuje doučování žáků, kteří
jsou výrazněji ovlivněni dopady distanční výuky.
Úspěšnost žáků u maturitních zkoušek je tradičně velmi vysoká, přibližně dvě třetiny žáků
ukončily vzdělávání s vyznamenáním. Široká paleta volitelných předmětů již od nižšího
stupně osmiletého gymnázia umožňuje žákům rozvoj jejich zájmů a budoucí orientace
zaměření (jazyky, přírodní vědy, sport apod.). U starších žáků čtyřletého gymnázia a na
vyšším stupni osmiletého gymnázia umožňuje pestrá nabídka volitelných předmětů i
zájmových aktivit uspět při přijímacích zkouškách na vysokou školu. Téměř všichni úspěšní
absolventi školy jsou přijímáni ke studiu na vysoké školy, čímž škola naplňuje svůj hlavní
cíl.
Výchovné poradenství je zajišťováno pedagogem s absolvovaným specializačním studiem,
který pro vedení školy i třídní učitele zpracovává informace o žácích se SVP, nastavený
systém předávání informací je funkční. Využívá k tomu jednání např. pedagogické rady a
poskytuje rovněž individuální konzultace, a to nejen učitelům, ale i žákům a jejich zákonným
zástupcům. Efektivitu poskytovaných podpůrných opatření ve výuce zpravidla projednává
s jednotlivými učiteli, ale nevyužívá vlastní posouzení realizace podpory např. hospitacemi
v hodinách. Výchovný poradce rovněž zajišťuje kariérové poradenství. Při řešení


2021/2022                                    3
problematiky výchovného poradenství spolupracuje se školní metodičkou prevence, což
příznivě ovlivňuje účelnost realizace preventivních aktivit školy. Metodička prevence, která
doposud neabsolvovala specializační studium, zpracovala Minimální preventivní program,
který se opírá o vyhodnocování činností z předcházejícího období, stanovuje krátkodobé a
dlouhodobé cíle a konkrétní témata prevence. Škála preventivních aktivit je široká.
V prvních ročnících škola uskutečňuje několikadenní adaptační kurzy, které pomáhají
nastavit v nových třídních kolektivech vzájemné vztahy mezi žáky. Monitoring vztahů ve
třídách a práce s třídními kolektivy jsou realizovány nejen ve vyučovacích hodinách, ale i v
rámci sociometrických šetření a dalších školních aktivit (např. lyžařský kurz). Účelnost
preventivních aktivit je v průběhu školního roku podporována zařazováním Dne prevence,
besed, seminářů nebo charitativních akcí. Výchovný poradce i metodička prevence úzce
spolupracují se školskými poradenskými zařízeními, jak při zpracování plánů, tak
při vyhodnocování efektivity poskytovaných podpůrných opatření.
Nadaní žáci jsou podporováni zejména v rámci soutěží, projektů nebo další mimoškolní
činnosti. Významnou podporou přírodovědného vzdělání žáků je spolupráce na projektu
FyBiCH (Contipro Dolní Dobrouč), úspěšní jsou žáci také v dalších projektech
např. AMAVET. Žáci školu tradičně reprezentují v krajských kolech předmětových
olympiád napříč spektrem předmětové skladby. Žáci reprezentovali školu na celostátní
úrovni v akcích Studentský summit OSN nebo High School Business Challenge. Své zájmy
mohou žáci také rozvíjet v zájmových kroužcích.


                                          Závěry
Vývoj školy
- Zkvalitnění materiálních podmínek ve škole.
Silné stránky
- Otevřená a efektivní komunikace mezi účastníky vzdělávání, přátelská a podporující
  atmosféra,
- účelně nastavený systém řízení školy,
- výsledky žáků při ukončování vzdělávání,
- nabídka volitelných předmětů a zájmových aktivit umožňující rozvoj žákovských zájmů
  a lepší orientaci v zaměření žáků.
Slabé stránky a/nebo příležitosti ke zlepšení
- Méně využívaná diferenciace vyučovacích hodin podporující nadané žáky i žáky se
  speciálními vzdělávacími potřebami,
- menší využití účelných metod a forem práce nejen k aktivizaci žáků, podpoře jejich
  sebehodnocení a vzájemného hodnocení, ale i ověřování naplnění stanovených cílů
  vzdělávání.
Doporučení pro zlepšení činnosti školy
- Zaměřit se na diferenciaci a individualizaci ve výuce podporující zejména nadané žáky,
  a na zařazování účelně vedených závěrů hodin, aby byl vytvořen prostor pro ověření
  dosažení stanovených cílů vzdělávání,
- zajistit absolvování specializačního studia metodičky prevence pro lepší vhled do
  legislativního rámce i možnost sdílení zkušeností.


2021/2022                                    4
                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci nedostatků zjištěných
při inspekční činnosti a ve stejné lhůtě písemně informovat Českou školní inspekci,
jaká byla přijata opatření.
Zprávu zašlete na adresu Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu.


             Seznam dokladů, o které se inspekční zjištění opírají
 1.     Výpis z rejstříku škol a školských zařízení ze dne 6. 4. 2022
 2.     Školní řád platný ve školním roce 2021/2022
 3.     Koncepce rozvoje školy 2018 - 2024
 4.     Organizační řád školy platný ve školním roce 2021/2022
 5.     Plán práce na školní rok 2021/2022
 6.     Školní vzdělávací programy platné ve školním roce 2021/2022
 7.     Dokumenty o realizaci dalšího vzdělávání pedagogických pracovníků ve školním
        roce 2021/2022 (výběr)
 8.     Zápisy z jednání pedagogické rady za školní roky 2020/2021 a 2021/2022
 9.     Rozvrhy hodin ve školním roce 2021/2022
10.     Třídní výkazy a školní matrika pro školní rok 2021/2022 (výběr)
11.     Třídní knihy pro školní roky 2020/2021 a 2021/2022 (výběr)
12.     Personální dokumentace k odborné kvalifikaci pedagogických pracovníků (výběr)
13.     Doklady z oblasti bezpečnosti práce a ochrany zdraví (výběr)
14.     Dokumentace výchovného poradenství a preventivních programů za školní
        rok 2021/2022
15.     Dokumentace k ukončování vzdělávání žáků ve školním roce 2020/2021
16.     Výroční zpráva o činnosti školy za školní rok 2020/2021


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.

2021/2022                                 5
Složení inspekčního týmu a datum vyhotovení inspekční zprávy


 Mgr. Hana Řebíčková, školní inspektorka,
 vedoucí inspekčního týmu                          Mgr. Hana Řebíčková v. r.

 Mgr. Petra Holánková, školní inspektorka          Mgr. Petra Holánková v. r.

 Bc. Daniela Růžová, kontrolní pracovnice         Bc. Daniela Růžová v. r.

 Mgr. Martin Valášek, školní inspektor            Mgr. Martin Valášek v. r.

V Pardubicích 6. 5. 2022


Datum a podpis ředitele školy potvrzující projednání a převzetí inspekční zprávy


 Mgr. Josef Menšík, ředitel školy                 Mgr. Josef Menšík v. r.

V České Třebové 13. 5. 2022




2021/2022                                   6
