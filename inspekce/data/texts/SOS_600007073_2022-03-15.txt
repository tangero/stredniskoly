                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                           Čj. ČŠIS-183/22-S


Název                                Střední škola designu a řemesel Kladno, příspěvková
                                     organizace
Sídlo                                U Hvězdy 2279, 272 01 Kladno
E-mail                               info@ssdr.cz
IČ                                   16 977 360
Identifikátor                        600 007 073
Právní forma                         příspěvková organizace
Zastupující                          Ing. Jana Bláhová
Zřizovatel                           Středočeský kraj
Místo inspekční činnosti             U Hvězdy 2279, Kladno
Termín inspekční činnosti            15. − 18. března 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů, se zaměřením na neúspěšnost ve společné části maturitní zkoušky (dále „MZ“).


                                          Charakteristika
Příspěvková organizace (dále „škola“) k termínu inspekční činnosti vykonává činnost
střední školy a školní jídelny- výdejny. Domov mládeže je dlouhodobě využíván pouze
ke komerčním účelům.



2021/2022
K termínu inspekční činnosti se ve škole vzdělávalo 318 žáků v denní formě vzdělává ní,
z toho 139 žáků v oborech středního vzdělání s maturitní zkouškou (dále „maturitní obory“),
a to v oborech nástavbového studia Technologie potravin (26 žáků) a Nábytkářská
a dřevařská výroba (sedm žáků) a v oborech čtyřletého studia Nábytkářská a dřevařská
výroba (18 žáků), Modelářství a návrhářství oděvů (37 žáků) a Design interiéru (51 žáků).
Ostatní žáci se vzdělávají v denní formě v oborech vzdělání s výučním listem Truhlář, Tesař,
Pekař a Cukrář. Od předešlé inspekční činnosti v roce 2017 došlo ke změně vzdělávac í
nabídky školy. Od školního roku 2018/2019 se žáci vzdělávají v oboru čtyřletého studia
Design interiéru, a od školního roku 2020/2021 se nevzdělávají v oboru nástavbového studia
Stavební provoz. Počet žáků a tříd se zvýšil, nejvyšší povolený počet žáků ve škole byl
využit ze 42 %.
K termínu inspekční činnosti se ve škole vzdělávalo 48 žáků se speciálními vzdělávac ími
potřebami, z toho sedm podle individuálních vzdělávacích plánů (dále „IVP“). Podle IVP
z jiných závažných důvodů se vzdělávali dva žáci. Škola vzdělává čtyři žáky-cizince bez
jazykové bariéry.


                         Hodnocení podmínek vzdělávání
Ředitelka školy (dále „ředitelka“) působí ve funkci od září 2018. Na základě podrobné
analýzy činnosti školy stanovila koncepci jejího dalšího rozvoje, avšak cíle nebyly
dostatečně konkretizovány ve vztahu ke zvýšení úspěšnosti žáků při ukončování studia MZ.
Strategické záměry se daří postupně naplňovat např. v oblasti propagace vzdělávac í
nabídky, zkvalitňování vztahů se sociálními partnery školy či zlepšování spolupráce
pedagogů. Z dlouhodobých cílů se nedaří zejména po období distančního vzdělává ní
dostatečně zvyšovat motivaci žáků k účasti ve výuce.
Ředitelka v průběhu inspekční činnosti vyhodnotila vzdělávání v nástavbovém studiu oboru
Stavební provoz jako neefektivní a podala návrh na jeho výmaz z rejstříku škol a školských
zařízení. Rovněž byl podán návrh na výmaz činnosti domova mládeže.
Vedení školy systematicky rozvíjí vztahy se sociálními partnery, odborné vzdělávání je
podporováno např. formou exkurzí do firem, realizací části praktického vyučová ní
u smluvních partnerů či spoluprací s obdobnými školami, včetně zahraničních, v rámci
profesních soutěží či vzájemné výměny zkušeností.
Od předchozí inspekční činnosti došlo v oblasti řízení školy k efektivnímu přerozdělení
kompetencí. Pedagogická rada pravidelně projednává zejména organizační záležitos ti
vzdělávání včetně zajištění MZ, zvýšená pozornost byla věnována také průběžnému
hodnocení efektivity distanční výuky. Předmětové komise mj. spolupracovaly na
aktualizacích školních vzdělávacích programů, ve vztahu ke společné části MZ se zabývaly
především stanovením kritérií pro navazující písemné a ústní zkoušky profilové části.
Ze záznamů z jednání pedagogické rady, z předmětových komisí i z rozhovorů s pedagogy
je zřejmé, že škola se sice nepříznivými výsledky vzdělávání zabývá, avšak chybí
systematické uplatňování konkrétních postupů ke zvýšení úspěšnosti žáků ve společné části
MZ.
Kontrolní činnost vedení školy nebyla zcela účinná, některé zjištěné nedostatky byly
odstraněny v průběhu inspekce. Hospitační činnost ve výuce předmětů společné části MZ
zpravidla vyústila v doporučení ke zlepšení kvality vzdělávání. V distanční výuce probíhala
formou opakovaných online vstupů do hodin, avšak v prezenční výuce nebyla realizo vá na
s dostatečnou četností. Pro zefektivnění vzdělávacích strategií rovněž chybí sdílení poznatků
z hospitační činnosti v rámci jednání pedagogické rady a jejich cílené využívá ní



2021/2022                                    2
ke zkvalitnění pedagogické práce. Pozitivem je postupně se rozvíjející vzájemná hospitační
činnost učitelů zejména v některých komisích odborných předmětů.
Pedagogický sbor je převážně odborně kvalifikovaný, od předchozí inspekční činnosti se
částečně obměnil. Podpora nových či začínajících pedagogů je vhodně řešena
prostřednictvím uvádějících učitelů, možností vzájemných hospitací či konzultac í
s vyučujícími stejných předmětů. Vzdělávání v předmětech společné části MZ
zajišťuje devět učitelů, z nichž jeden nesplňuje předpoklad odborné kvalifikace. Výuka
anglického jazyka a matematiky není plně zajištěna učiteli s příslušnou předmětovou
specializací, což se částečně odrazilo v nižší efektivitě jazykového vzdělávání. Další
vzdělávání vyučujících předmětů společné části MZ je sice plánovité, avšak jen v nízké míře
zaměřené na aktivizující formy práce, inovativní výukové metody nebo oborové didaktiky.
Činnost školního poradenského pracoviště je zajišťována výchovnou poradkyní a školní
metodičkou prevence. Aktivně vyhledávají žáky se vzdělávacími obtížemi či s riziko vým
chováním a v součinnosti s pedagogy i s vedením školy jejich problémy bezodkladně řeší.
K prevenci nežádoucích jevů účinně přispívá také působení třídních učitelů v rámci
pravidelných třídnických hodin. Úspěšnou adaptaci žáků prvních ročníků maturitníc h
i nematuritních oborů podporuje adaptační kurz a další na něj navazující aktivity (besedy,
exkurze aj.).
Efektivní využívání finančních zdrojů umožňuje vytvářet kvalitní podmínky pro naplňová ní
školních vzdělávacích programů. Aktivním působením vedení školy se daří získávat peněžní
prostředky rovněž z rozvojových programů a projektů EU, jež jsou účelně využívá ny
k postupnému zlepšování materiálně technického zázemí i ke zvyšování kvality
poskytovaného vzdělávání (např. zapojení odborníka z praxe, stáže pedagogů
u zaměstnavatelů, spolupráce se zahraničními odbornými školami).
Podmínkám zajištění bezpečnosti a ochrany zdraví žáků a prevenci úrazů je věnována
náležitá pozornost, průběžně jsou prováděny revize technického vybavení a zařízení. Žáci
jsou pravidelně poučováni o bezpečnostních rizicích. O funkčnosti nastavených pravidel
svědčí klesající míra úrazovosti za poslední tři školní roky.
Do uměleckých maturitních oborů vzdělání jsou uchazeči přijímáni na základě talentové
zkoušky, do ostatních maturitních oborů pak zejména na základě výsledku v jednotné
přijímací zkoušce. Do maturitních oborů škola v prvním kole přijímacího řízení zpravidla
přijímala téměř všechny uchazeče. Úspěšnost uchazečů v jednotné přijímací zkoušce byla
v letech 2017 - 2021 v příslušné skupině oborů vzdělání v ČR mírně podprůměrná, zejména
z matematiky, což omezuje předpoklady pro zvýšení úspěšnosti ve společné části MZ.
Pozitivním prvkem v přijímacím řízení je koncepční skladba kritérií, která mj. zohledňuje
i motivaci uchazeče ke vzdělávání ověřovanou pohovorem, a rovněž nastavení požadované
minimální úspěšnosti v jednotné přijímací zkoušce.


                          Hodnocení průběhu vzdělávání
Vzhledem k nízkému počtu žáků v jednotlivých oborech probíhá výuka ve víceoborovýc h
třídách, které se dělí na odborné vzdělávání. Výuka probíhala v přátelské atmosféře,
založené na vzájemném respektu a vstřícném přístupu učitelů k žákům. Pozitivem bylo časté
propojování teoretických poznatků s jejich využitím v praxi i návaznost učiva na předchozí
znalosti a zkušenosti žáků. Převaha frontální formy práce vedla v části hodin
k nerovnoměrnému zapojení žáků. Rovněž byla jen v nízké míře podporována vzájemná
spolupráce žáků i rozvoj jejich komunikačních dovedností. Přínosem pro žáky bylo účelné
využívání digitálních technologií zejména k podpoře názornosti probíraného učiva.


2021/2022                                   3
V závěru vyučovacích hodin učitelé převážně dbali na shrnutí probraného učiva, málo však
zapojovali žáky do zhodnocení dosažení vzdělávacího cíle. Ve větší části výuky předmětů
společné části MZ chybělo poskytování zpětné vazby žákům o úrovni jejich práce včetně
formativního hodnocení. Žáci byli také jen ojediněle vedeni k objektivnímu posouzení
kvality práce svých vrstevníků a k sebereflexi vlastního výkonu.
Výuka českého jazyka a literatury byla dobře připravená, v maturitním ročníku cíleně
směřovala k podpoře úspěšného zvládnutí maturitní zkoušky. V některých hodinách byly
účinně rozvíjeny postoje žáků. Kromě frontální organizace práce byla v části hodin také
efektivně využita práce ve dvojicích. Žáci si při rozboru textu procvičovali své čtenářské
strategie, účelně byla zařazena práce s chybou. Vyučující podporovali zapojení všech žáků
vhodně formulovanými otázkami, jen ojediněle však vyžadovali obsahově náročnější
komunikaci. Vzhledem k různému pracovnímu tempu žáků rovněž chyběla obsahová nebo
časová diferenciace učebních úloh.
Ve výuce anglického jazyka si žáci především upevňovali znalosti gramatických jevů či
rozšiřovali slovní zásobu. Ve vyšších ročnících se vyučující vhodně zaměřovali na přípravu
žáků k ústní maturitní zkoušce či rozvoj jejich samostatného mluveného projevu, např. při
prezentaci profesně zaměřeného tematického celku. Minimálně však byly zařazovány
kooperativní formy práce, žáci tak neměli možnost uplatnit své jazykové znalosti
v komunikačních situacích. Jen v nízké míře byly také rozvíjeny receptivní řečové
dovednosti žáků, tj. poslech a čtení s porozuměním. V anglickém jazyce žáci projevovali
výrazně rozdílnou úroveň pokročilosti, avšak příležitosti k diferenciaci výuky nebyly
využity.
Ve výuce matematiky pedagogové upřednostňovali frontální výuku vedenou řízeným
rozhovorem a samostatnou práci žáků. Výuka byla zaměřena na dostatečné procvičování
znalostí. Patřičná pozornost byla věnována průběžnému opakování učiva základní školy,
neboť řada žáků včetně maturitního ročníku projevovala zásadní nedostatky v učivu
z předchozího vzdělávání. Při řešení příkladů byla některým žákům vhodně poskytována
individuální pomoc. Přínosné bylo využití práce s chybou a rozbor řešení ve společné
diskuzi. Žáci navrhovali vlastní postupy, které sdíleli s ostatními. Učitelé ve většině výuky
respektovali individuální pracovní tempo žáků, rychlejším žákům nabízeli vyšší počet
učebních úloh.
Při výuce společenskovědních předmětů se vyučujícím jen v nízké míře dařilo zvolit účinné
vzdělávací strategie ke splnění určeného vzdělávacího cíle. Frontálně vedený výklad učitele
s občasným dotazováním jen minimálně aktivizoval žáky. Také práce žáků ve skupině byla
málo efektivní, neboť nebyla vhodně organizována a vyhodnocena. Chyběla práce s různými
informačními zdroji i podpora kritického myšlení a argumentace.
V hodinách tělesné výchovy se všichni žáci zapojovali do pestré nabídky pohybových
aktivit. Vyučující vhodně podporovali týmovou spolupráci při hře, neopomíjeli pravidelné
zařazování relaxačních prvků. Rovněž dbali na dodržování příslušných pravidel bezpečnosti
žáků.
V převážné části výuky teoretických odborných předmětů vyučující zdařile aktivizo va li
žáky jak při opakování a upevňování učiva, tak i při jeho výkladu např. využitím
mezipředmětových vazeb či diskuse se žáky. Efektivní byla výuka se žákovskou prezentací
vybraného učiva s využitím digitálních technologií. Žáci byli vedeni k používá ní
terminologie a k rozvoji odborných kompetencí na základě svých individuálních schopností.
Účinně byla podporována jejich představivost využitím nákresů, konstrukčních modelů,
materiálů či strojních součástí. Hodnocení práce žáků bylo objektivní, většinou vhodně
zdůvodněné a motivující. Ve výuce se pozitivně projevovala erudice vyučujících a jejich


2021/2022                                    4
zkušenosti z praxe. Učitelé zpravidla uplatňovali diferencovaný přístup k žákům, který
zohledňoval jejich individuální předpoklady a směřoval k cílenému rozvoji jejich
potenciálu. V menší části výuky uměleckých oborů však chybělo seznamování žáků
s novými trendy v oboru a důsledná aktualizace učiva. V části teoretické odborné výuky
převaha činností na straně učitele a předávání hotových poznatků vedlo jen k nízkému
zapojení žáků, kteří pouze pasivně zapisovali diktovaný výklad. Podněcující otázky učitelů
byly spíše formální, žáci na ně reagovali jen sporadicky. Chyběly také příležitosti k upevnění
učiva, jeho shrnutí, k ověření jeho porozumění žáky a splnění vzdělávacího cíle.
Praktické vyučování bylo kvalitně realizováno ve školních dílnách, ateliérech i na
pracovištích smluvních partnerů školy. Vyučující se žákům při odborném výcviku podle
potřeby individuálně věnovali. Žáci byli vedeni k přesnosti, pečlivosti a kvalitní práci
i k dodržování stanovených technologických postupů. Pracovní postup byli schopni
zpravidla správně popsat. U výrobků většinou dovedli posoudit kvalitu zpracování. Žáci
dřevařských oborů prakticky prokazovali osvojení zásad bezpečné práce při práci s ručním
nářadím i se stroji. U složitějších operací přirozeně spolupracovali a pomáhali si. Účinným
prvkem pro podporu rozvoje nejen profesních dovedností, ale i tvořivosti žáků je časté
využívání komplexních úloh. Žáci při nich s využitím poznatků z jiných předmětů zhotovují
výrobek podle vlastního návrhu, včetně výčtu materiálu a plánu pracovního postupu.
V nástavbovém studiu mají tyto úlohy účelnou podobu ucelených ročníkových prací
zaměřených např. na přípravu technologie výroby včetně uspořádání dílenského zázemí.
V praktické výuce uměleckých oborů učitelé respektovali osobitý výtvarný projev žáků,
barevné a tvarové řešení návrhu a formou dialogu se žákem usměrňovali finální provedení.
Uplatňování názorně demonstračních metod, instruktáže, důraz na dodržování stanovenýc h
postupů v kombinaci s rozvojem kreativity přispívaly ke zvyšování motivace žáků a jejich
odborných kompetencí. Žáci prokazují individuální pokrok v rámci ucelené tvorby
komplexních ročníkových či klauzurních prací.
Všestranný rozvoj osobnosti žáků je podporován různými aktivitami navazujícími na školní
vzdělávací programy včetně environmetálního vzdělávání.


                          Hodnocení výsledků vzdělávání
Ke zjišťování dosažené úrovně vědomostí a znalostí žáků škola používá standardní nástroje,
tj. písemné, ústní zkoušení a hodnocení praktických činností. V oborech uměleckého
zaměření umožňují posouzení získaných dovedností také výběrová portfolia žáků či jejich
ročníkové, klauzurní a závěrečné práce. Nastavený systém interní evaluace výsledků
v předmětech společné části MZ nebyl v období distanční výuky využíván, neboť
dosahované výstupy nebylo možné objektivně porovnávat s výsledky v prezenční výuce.
Srovnávací testy jsou postupně ve školním roce 2021/2022 opět využívány. Od předchozí
inspekční činnosti byl zefektivněn způsob předávání informací žákům i jejich zákonným
zástupcům prostřednictvím elektronického informačního systému.
Od předešlé inspekční činnosti se průběžné výsledky vzdělávání mírně zlepšily, postupně
vzrostl podíl žáků prospívajících s vyznamenáním. Podíl neprospívajících žáků se naopak
nezvyšoval a nepřesáhl 5 % žáků. Z podrobné analýzy výsledků žáků v prvním pololetí
školního roku 2021/2022 je zřejmé, že ve srovnání s předchozími obdobími prezenční
výuky, tj. s prvním pololetím školního roku 2018/2019 a školního roku 2019/2020, se škole
daří postupně snižovat podíl neprospívajících žáků. Z rozboru však rovněž vyplývá, že se po
obnovení prezenční výuky ve školním roce 2021/2022 zhoršila motivace žáků ke studiu,
neboť vzrostl podíl žáků nehodnocených v prvním pololetí. Výrazný nárůst se týká


2021/2022                                     5
především žáků nástavbového studia, z nichž byla nehodnocena téměř pětina. Z průběžnýc h
výsledků je také zřejmé, že ve školním roce 2021/2022 se v některých oborech (nejvýrazně ji
v oboru Pekař, Technologie potravin) nedaří pokračovat v pozitivním trendu snižová ní
absence, který byl patrný před zahájením distančního vzdělávání. V prvním pololetí
2021/2022 např. činila průměrná absence v nástavbovém studiu téměř 120 h na žáka.
Ve čtyřletých oborech vzdělání se naopak daří míru absence žáků ve výuce postupně
snižovat, v témže období dosahovala přibližně 75 h na žáka. Důsledné uplatňování přijatých
opatření proti záškoláctví se pozitivně projevilo v kontinuálním poklesu neomluve né
absence žáků ve výuce. Od předchozí inspekční činnosti se v maturitních oborech rovněž
podařilo mírně snížit podíl žáků, kteří předčasně ukončují studium. Ve školním roce
2020/2021 úspěšně ukončila vzdělávání MZ v době stanovené rámcovým vzdělávac ím
programem přibližně polovina žáků čtyřletých maturitních oborů a více než dvě třetiny žáků
nástavbového studia.
U závěrečných zkoušek ve školních letech 2018/2019 - 2020/2021 dosáhli žáci velmi
dobrých výsledků. Podíl neprospívajících (po opravných zkouškách) byl minimální, naopak
vzrostl podíl žáků s vyznamenáním. Ve školním roce 2018/2019 činil přibližně 20 %.
Ve školním roce 2020/2021, kdy škola využila možnosti upravit strukturu závěrečné
zkoušky vypuštěním písemné zkoušky, dosáhl celkově téměř 40 %. Nejvíce úspěšní byli žáci
oboru Cukrář a Truhlář. Od školního roku 2021/2022 škola motivuje žáky oboru Pekař
a Tesař k dosahování dobrých vzdělávacích výsledků poskytováním stipendia zřizovatele.
Celkové výsledky žáků u MZ byly výrazně určovány jejich výsledky ve společné části MZ,
v profilové části až na výjimku všichni žáci uspěli. V hodnoceném období tří posledních
školních let ukončovali vzdělávání MZ žáci čtyřletých oborů vzdělání Nábytkářská
a dřevařská výroba a Modelářství a návrhářství oděvů, žáci oboru Design interiéru budou
maturovat poprvé ve školním roce 2021/2022. Naopak žáci nástavbového studia Stavební
provoz maturovali naposledy ve školním roce 2019/2020.
Ve sledovaném období byla hrubá neúspěšnost (podíl žáků neúspěšných u MZ nebo zkoušku
nekonajících z celkového počtu přihlášených žáků) žáků čtyřletého oboru vzdělání
Nábytkářská a dřevařská výroba nejnižší ve školním roce 2018/2019, tj. v období s plně
prezenční výukou, kdy MZ konali všichni žáci a neuspěl pouze jeden žák. V následujíc íc h
školních letech byla hrubá neúspěšnost v tomto oboru vždy vyšší než průměr v dané skupině
oborů při celorepublikovém srovnání. V oboru Modelářství a návrhářství oděvů se škole sice
dařilo postupně snižovat hrubou neúspěšnost žáků ve společné části MZ, avšak v maturitníc h
obdobích 2019 – 2021 byla vždy vyšší než průměrná hrubá neúspěšnost v této skupině oborů
v ČR. V nástavbovém studiu byli žáci oboru Nábytkářská a dřevařská výroba nejméně
úspěšní ve školním roce 2018/2019, hrubá neúspěšnost byla přibližně dvakrát vyšší než
celorepublikový průměr v dané skupině oborů. V následujících dvou školních letech všichni
žáci MZ konali a neuspěl pouze jeden žáků ve školním roce 2020/2021. V oboru
nástavbového studia Technologie potravin se v hodnoceném období sice podařilo hrubou
neúspěšnost žáků ve společné části postupně snížit tak, že ve školním roce 2020/2021
dosáhla přibližně 30 %, avšak zároveň klesala i průměrná hodnota hrubé neúspěšnosti v dané
skupině oborů v ČR. V hodnoceném období tak byly výsledky žáků tohoto oboru
ve společné části MZ horší než průměr hrubé neúspěšnosti v příslušné skupině oborů
v celorepublikovém srovnání.
Příčinou neúspěšnosti žáků ve společné části MZ jsou především jejich výsledky
v didaktických testech, a to i v obdobích, ve kterých tato část MZ zahrnovala i písemné či
ústní zkoušky. Žáci čtyřletých oborů vzdělání i nástavbového studia byli v posledních třech
letech nejméně úspěšní v českém jazyce a literatuře, v této zkoušce např. v maturitním
období 2020 z nich neuspěla přibližně třetina. V nástavbovém studiu se rovněž nedařilo


2021/2022                                   6
žákům uspět v dílčí zkoušce z cizího jazyka (anglického či německého). Dílčí zkoušku
z matematiky v hodnoceném období žáci až na výjimku nevolili.
Z podrobné analýzy průběžných výsledků v jednotlivých předmětech společné části MZ je
zřejmé, že žákům nebyla vždy poskytována objektivní zpětná vazba o úrovni jejich znalostí.
Disproporce mezi dobrým hodnocením žáků v průběhu vzdělávání a jejich neúspěšností
u MZ se projevovala nejčastěji v hodnocení cizích jazyků, z nichž nebyla většina žáků
neúspěšných u MZ v průběhu vzdělávání hodnocena horším stupněm než dobrý.
Realizovaná opatření ke snížení neúspěšnosti žáků u MZ, např. posílení časové dotace
předmětů společné části v maturitním ročníku, hospitační činnost ve výuce těchto předmětů,
zadávání typových didaktických testů či poskytování elektronických výukových materiálů,
byla jen částečně účinná. Žáci mají také možnost využívat konzultací, popř. doučování,
využití této formy individualizované podpory je však podle sdělení pedagogů nízké. Nedaří
se vždy dostatečně zvýšit motivaci žáků ke vzdělávání, včetně soustředění na úspěšné
ukončení studia MZ.
Žáci se kromě období uzavření škol z důvodu pandemie pravidelně účastní odborných
i výtvarných soutěžích, v nichž dosahují dobrých umístění v regionálních i vyšších kolech.
Úroveň odborných dovedností žáků je také komplexně prezentována v rámci pravidelnýc h
výstav, společenských akcí, popř. módních přehlídek. Absolventi všech oborů nacházejí
velmi dobré uplatnění na trhu práce, někteří pokračují v dalším studiu v oboru s navazujíc ím
zaměřením.


                                         Závěry
Vývoj školy
- změnilo se vedení školy
- vzdělávací nabídka školy se rozšířila o čtyřletý obor vzdělání Design interiéru, naopak se
  žáci již nevzdělávají v oboru nástavbového studia Stavební provoz
- zvýšil se počet žáků a počet tříd
- opatření k odstranění nedostatků zjištěných při předešlé inspekční činnosti byla jen
  částečně účinná
Silné stránky
- systematická podpora rozvoje odborných kompetencí žáků propojováním teoretických
  poznatků s jejich využitím v praxi zejména v potravinářských oborech
- účinný rozvoj praktických dovedností žáků v dřevařských oborech a v uměleckýc h
  oborech využitím komplexních úloh ve výuce
- spolupráce s četnými sociálními partnery vytvářející podmínky pro lepší uplatnitelno st
  absolventů na trhu práce
Slabé stránky a/nebo příležitosti ke zlepšení
- méně účinná kontrolní činnost vedení školy, nižší zaměření na kontrolu kvality výuky
  v předmětech společné části maturitní zkoušky
- nedostatečné zaměření dalšího vzdělávání pedagogických pracovníků na oblast
  inovativních metod výuky a oborové didaktiky předmětů společné části maturitní
  zkoušky



2021/2022                                    7
- nízké využití kooperativních forem práce i aktivizujících metod a diferenciace výuky
  podle individuálních vzdělávacích potřeb žáků
- nízká míra využití formativního hodnocení a zapojení žáků do evaluačního procesu
  zejména v předmětech společné části maturitní zkoušky
- nižší účinnost opatření ke snížení absence žáků ve výuce
- přetrvávající vyšší hrubá neúspěšnost žáků ve společné části maturitní zkoušky
Doporučení pro zlepšení činnosti školy
- zvýšit účinnost kontrolní činnosti vedení školy, zaměřit hospitační činnost v předmětech
  společné části maturitní zkoušky na efektivitu forem a metod výuky, důsledně stanovovat
  a plnit opatření ke zlepšení průběhu výuky
- zaměřit další vzdělávání pedagogů na využití aktivizujících metod a forem výuky
- zkvalitnit průběh vzdělávání v předmětech společné části maturitní zkoušky, aktivizo vat
  žáky ve výuce, uplatňovat diferenciaci výuky podle individuálních potřeb žáků,
  podporovat rozvoj jejich interaktivních řečových dovedností
- poskytovat žákům efektivní zpětnou vazbu o zvládnutí učiva s využitím formativního
  hodnocení, zapojovat žáky do evaluačních aktivit
- motivovat žáky k vyšší docházce, snížit jejich absenci
- zefektivnit podporu žáků ohrožených školním neúspěchem
- systematicky přijímat opatření ke zvýšení úspěšnosti žáků především ve společné části
  maturitní zkoušky, průběžně vyhodnocovat účinnost těchto opatření


                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo
na e-podatelnu csi.s@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Jmenování ředitelky školy s účinností od 4. září 2018, čj. 116721/2018/KUSK
       z 3. září 2018
 2.    Školní akční plán rozvoje vzdělávání na období 2019 až 2022
 3.    Výpis z rejstříku škol a školských zařízení, stav k termínu inspekční činnosti
 4.    Evidence žáků (školní matrika) včetně výsledků vzdělávání žáků, stav k termínu
       inspekční činnosti
 5.    Doklady o přijímání uchazečů ke vzdělávání – výsledky jednotné přijímací zkoušky
       za období 2017 – 2021, vzorek spisů z přijímacího řízení za školní roky 2020/2021
       a 2021/2022, kritéria přijímacího řízení do prvního ročníku od školního roku
       2022/2023



2021/2022                                   8
 6.    Smlouvy o zajištění praktického vyučování u smluvních partnerů pro školní rok
       2021/2022 (vzorek)
 7.    Žákovské ročníkové práce, zadání a postupy řešení komplexních úloh (vzorek)
 8.    Školní vzdělávací programy vyučovaných oborů vzdělání včetně aktualizac í
       provedených v průběhu inspekční činnosti
 9.    Výroční zpráva o činnosti školy za školní rok 2020/2021
10.    Třídní knihy a rozvrhy vyučovacích hodin za školní roky 2020/2021 a 2021/2022
       k termínu inspekční činnosti
11.    Školní řád střední školy, stav k termínu inspekční činnosti
12.    Záznamy z pedagogické rady a z jednání předmětových komisí, školní roky
       2018/2019 až 2021/2022
13.    Personální dokumentace pedagogických pracovníků (vzorek), plány jejich dalšího
       vzdělávání a přehledy o jejich plnění, stav k termínu inspekční činnosti
14.    Dokumentace ke kontrolní a hospitační činnosti vedení školy, školní roky 2018/2019
       až 2021/2022
15.    Dokumentace školního poradenského pracoviště, stav k termínu inspekční činnosti
16.    Hospodářská dokumentace a účetní evidence rok 2020 a 2021
17.    Dokumentace k zajištění bezpečnosti a ochrany zdraví (kniha školních úrazů, doklady
       o školení zaměstnanců, revizní zprávy tělocvičny a zařízení dílen, provozní řády
       odborných učeben, zásady bezpečné práce na strojích a poučení žáků o bezpečnosti)
18.    Inspekční zpráva čj. ČŠIH-202/17-H
19.    Webové stránky školy https://www.ssdr.cz/, stav k termínu inspekční činnosti


                                        Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Středočeský
inspektorát, Arabská 683, 160 66 Praha 6, případně prostřednictvím datové schránky
(g7zais9), nebo na e-podatelnu csi.s@csicr.cz s připojením elektronického podpisu, a to
k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2021/2022                                   9
Složení inspekčního týmu a datum vyhotovení inspekční zprávy


  Ing. Jindra Malíková, školní inspektorka,        Ing. Jindra Malíková v. r.
  vedoucí inspekčního týmu
  Ing. Pavel Čámský, školní inspektor              Ing. Pavel Čámský v. r.

  Mgr. Lucie Burešová, školní inspektorka          Mgr. Lucie Burešová v. r.

  Ing. Drahuše Šefčíková, školní inspektorka       Ing. Drahuše Šefčíková v. r.

  Ing. Marcela Orthoberová, kontrolní              Ing. Marcela Orthoberová v. r.
  pracovnice
  MgA. Evžen Šimera, odborník na umění             MgA. Evžen Šimera v. r.
  a design



 V Praze 13. 4. 2022



Datum a podpis ředitelky školy potvrzující projednání a převzetí inspekční zprávy


 Ing. Jana Bláhová,                                      Ing. Jana Bláhová v. r.
 ředitelka školy

V Kladně 20. 4. 2022




2021/2022                                     10
