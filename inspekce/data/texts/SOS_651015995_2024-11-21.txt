CSI0X00D3ACF




                                  Česká školní inspekce
                                   Pražský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIA-3801/24-A
                                      Sp. zn. ČŠIA-S-616/24 A


Název                               Střední odborná škola multimediální a propagační
                                    tvorby, s.r.o.
Sídlo                               Novomeského 2139/1, Chodov, 149 00 Praha 4
E-mail                              info@eduso.cz
IČO                                 27 185 753
Identifikátor                       651 015 995
Právní forma                        společnost s r.o.
Zastupující                         Ing. Jiří Smejkal, Ph.D.
Zřizovatel                          Střední odborná škola multimediální a propagační
                                    tvorby, s.r.o.
Místo inspekční činnosti            Novomeského 2139/1, Chodov, 149 00 Praha 4
Inspekční činnost na místě          21. 11. 2024 − 26. 11. 2024

Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.

                                         Charakteristika
Právnická osoba Střední odborná škola multimediální a propagační tvorby, s.r.o.,
Novomeského 2139/1, Praha 4 (dále „škola“) vykonává činnost střední školy. Vzdělávání
poskytuje denní formou v oborech ukončených maturitní zkouškou Multimediální tvorba,
který je vyučován v zaměřeních Filmová a animační tvorba, Fotografie a média,
Výtvarnictví a užitý design a Ekonomika a podnikání, který je vyučován v zaměřeníc h
Počítačová grafika a animace a Art management a produkce.

K termínu inspekční činnosti se ve škole vzdělávalo 406 žáků v 16 třídách. Nejvyšší
povolený počet žáků (470) byl využit z 85 %. Od předchozího inspekčního hodnocení
v roce 2019 vzrostl počet žáků a zároveň se zvýšil počet žáků se speciálními vzdělávac ími
potřebami (dále „SVP“) i žáků s odlišným mateřským jazykem (dále „OMJ“). Dobrá
dopravní dostupnost umožňuje studium i žákům z jiných regionů, zejména Středočeského
kraje (třetina žáků).

Jedná se o moderní, prestižní a dynamickou vzdělávací instituci. Charakteristické zaměření
školy směřuje k uplatnění absolventů v oblasti současného kreativního průmyslu. Škola je
signatářem Charty kvality České republiky.

                         Hodnocení podmínek vzdělávání

Ředitel školy (dále „ředitel“) zastává svoji funkci od roku 2006. Do řízení promítá své
dlouholeté manažerské a pedagogické zkušenosti. V oblasti zajištění personálníc h,
materiálních a finančních podmínek vytvořil vhodné předpoklady pro stávající fungo vá ní
školy i pro její další perspektivní rozvoj. Realizovaný koncept odborného vzdělává ní,
rozšířený o různá zaměření jednotlivých oborů, vhodně rozvíjí studijní předpoklady žáků,
umožňuje jejich užší profilaci již od prvního ročníku a podporuje zapojení žáků
do rozšiřujících vzdělávacích aktivit i zájmové činnosti. Ředitel na základě interní i externí
evaluace pravidelně modifikuje nastavené cíle a strategie vedoucí k realizaci hlavníc h
koncepčních záměrů. Dokladem úspěšně realizované koncepce rozvoje školy je např.
aktualizace školních vzdělávacích programů (dále „ŠVP“) a úprava vzdělávací nabídky
v souladu s požadavky trhu práce. Od posledního inspekčního hodnocení v roce 2019
odstranil ředitel nedostatky v oblasti řízení, obměnil pedagogický sbor, přijal účinná
opatření pro práci metodických orgánů, dosáhl výrazného zlepšení výsledků vzdělávání žáků
a zefektivnil činnost školního poradenského pracoviště. Vizi vedení školy sdílí všichni aktéři
vzdělávacího procesu.
Systematická spolupráce s profesními partnery, např. filmové a televizní společnosti,
grafická studia, reklamní agentury a Ministerstvo obrany ČR, zajišťuje nezbytnou zpětnou
vazbu pro odborné vzdělávání, inovaci obsahu učiva i rozvoj odborných dovedností žáků
a jejich následné profesní uplatnění. Činnost instituce pozitivně ovlivňuje konstruktivní
spolupráce s městskou částí a zákonnými zástupci žáků, kteří se do chodu školy zapojují
prostřednictvím školské rady, spoluúčastí při organizování či finančním zabezpečení
školních a mimoškolních akcí. Propracovaný způsob prezentace školy na veřejnosti zahrnuje
řadu kulturních a charitativních aktivit, dny otevřených dveří a zapojení školy do řady
soutěží a projektů. Participace žáků na dění ve škole je umožněna prostřednictvím
studentské rady a jejich účastí při organizaci školních i mimoškolních aktivit (zahradní
slavnost, EDUSO STARS).
Organizační struktura odpovídá velikosti školy. Ředitel nově jmenoval zástupce pro odborné
vzdělávání, účelně delegoval kompetence i na předsedy předmětových komisí a další
pedagogické pracovníky. Stanovení transparentních pravidel a jasně vymezených úkolů
přispívá k optimálnímu fungování školy. K plynulému přenosu informací mezi jednotlivými
aktéry vzdělávání napomáhá elektronický informační systém a využívání výukové
platformy. Základním poradním orgánem ředitele je pedagogická rada. Pedagogové
v předmětových komisích efektivně spolupracují s vedením školy především v oblasti


                                             2/8
evaluace vzdělávací činnosti, výsledků vzdělávání, naplňování ŠVP, zabývají se didaktikou
jednotlivých předmětů, vyhodnocováním účinnosti zvolených metod a forem práce i volbou
prostředků aktivizace žáků.
Efektivitu řízení zvyšují uplatňované nástroje kontroly a pravidelné evaluační aktivity,
jejichž prostřednictvím vedení školy vyhodnocuje úroveň vzdělávání a kvalitu práce
pedagogů ve výuce. Ze závěrů četné hospitační činnosti vedení školy i vyučujících navzájem
v teoretickém i odborném vyučování vyplývají konkrétní doporučení v oblasti aktivizač níc h
metod a forem výuky, které vyučující v průběhu vzdělávání většinou respektují a uplatňují.
Z přímého pozorování v průběhu inspekční činnosti vyplynulo, že v menší části teoretické
výuky chybělo efektivní časové a organizační rozvržení činností a prostor pro efektivní
shrnutí a fixaci poznatků, sebereflexi žáků či vzájemné žákovské hodnocení.
Vzdělávání k termínu inspekční činnosti zajišťovalo 38 pedagogických pracovníků včetně
odborníků z praxe, z nichž zhruba desetina si doplňuje vzdělání studiem. Převaha zkušených
a odborně způsobilých pedagogů zajišťuje kontinuitu vzdělávání i podporu nově začínajíc ím
nebo nastupujícím pedagogům. Další vzdělávání pedagogických pracovníků (dále „DVPP“)
vychází z potřeb školy a individuálního zájmu vyučujících a je zaměřeno, mj.
na prohlubování odbornosti, prevenci, využití umělé inteligence ve výuce, výuku
informatiky. Ředitel klade potřebný důraz na svůj profesní růst.
Efektivním vícezdrojovým financováním se řediteli daří zajistit plynulý chod instituce
i naplňovat všechna zaměření ŠVP. Vedení školy průběžně vyhodnocuje a zkvalitňuje
materiálně technické podmínky pro vzdělávání. Od minulé inspekční činnosti byla
zrealizována výstavba nové budovy školy s tělocvičnou, odbornými ateliéry a sociálním
zázemím. Instituce disponuje dostatečným počtem kmenových i odborných učeben a školní
knihovnou s beletrií i odbornou literaturou. Ve všech učebnách jsou nainstalo vá ny
dataprojektory a počítače, k dispozici je v celé škole wifi připojení. Nadstandardní vybavení
informační a komunikační technikou, moderními didaktickými pomůckami a softwary pro
výuku grafiky, grafického designu, digitální fotografie je průběžně obnovováno. Pro výuku
multimediální tvorby má škola k dispozici kvalitní fotoaparáty s objektivy, scannery a další
příslušenství. Dvě učebny jsou plně vybavené výpočetní technikou k výuce počítačové
animace a filmové tvorby. Efektivní využití všech dostupných prostor dokládá plně
vybavený fotoateliér, fotokomora, izolovaná a odhlučněná kabina na nahrávání, dílna
s keramickou pecí. Relaxační zázemí pro žáky je doplněno o venkovní posezení a vystavené
žákovské práce. Žáci mají k dispozici kiosek s občerstvením. Důraz na dodržování pravidel,
čipový a kamerový systém napomáhá k bezpečnému prostředí. Škola pravidelně sleduje
a vyhodnocuje úrazovost a přijímá opatření k prevenci úrazů.

                          Hodnocení průběhu vzdělávání
Sledovaná výuka splňovala požadavky odborného vzdělávání, náročnost učiva obvykle
odpovídala věku a znalostem žáků. Společným znakem všech hospitovaných hodin byla
příjemná atmosféra, vzájemně respektující přístup učitele a žáků, dodržování nastavenýc h
pravidel práce a komunikace. Pojetí výuky částečně ovlivňovala určitá míra profesní
autonomie učitelů a množství jejich pedagogických zkušeností, např. osvědčené didaktické
postupy, zavedený výukový styl. V převážné části teoretického vyučování se pozitivně
projevila pečlivá příprava vyučujících, zvolené výukové formy a metody vedly ke splnění
stanoveného vzdělávacího cíle. Vzdělávací strategie zpravidla rozvíjely vědomosti
a dovednosti žáků, ve vyšších ročnících směřovaly k přípravě na maturitní zkoušku,
ve společenskovědních předmětech částečně formovaly jejich postoje. Převažovala frontální



                                            3/8
výuka, kombinovaná s řízeným rozhovorem, v některých hodinách byly efektivně využity
také kooperativní formy práce, které podpořily mj. rozvoj sociálních kompetencí žáků,
zejména v oblasti jazykového a společenskovědního vzdělávání. V části výuky žáci při práci
s textem aplikovali osvojené vědomosti a projevovali přiměřenou znalost terminolo gie,
slovní zásoby nebo literárně vědného kontextu. Ve sledovaném jazykovém vzdělávání si
žáci zdařile rozvíjeli interaktivní řečové dovednosti v četných komunikačních situacíc h,
systematicky bylo podporováno rozšiřování slovní zásoby i upevňování gramatick ýc h
struktur. Ve větší části výuky se vyučujícím dařilo zvyšovat zájem žáků o probírané učivo
prezentováním učiva v širších souvislostech, propojováním teoretických poznatků s jejich
využitím v praxi. V oblasti teoretických předmětů (dějiny fotografie, umění nových médií,
dějiny umění) vyučující efektivně vedli žáky k diskuzím nad danými tématy, žáci doplňovali
výuku vlastními názory a postřehy. Žáci prokazovali schopnost uplatnit probírané jevy
v příkladech z reálného života. V některých hodinách byla efektivně využita k podpoře
dalšího učení žáků práce s chybou a podpora aktivního čtenářství.
Účinnost menší části hospitovaných hodin teoretického vyučování snižovaly některé
metodické a didaktické nedostatky. Uplatňovaná škála metod a forem výuky byla ojediněle
v některých hodinách málo pestrá, což se projevovalo jednotvárností a nižší dynamiko u
vyučovací hodiny i nerovnoměrným zapojením žáků do výuky. Vyučující vytvářeli v menší
míře prostor pro souvislejší vyjadřování žáků, jež by napomohlo k formulaci vlastního
názoru, k rozvoji jejich kritického myšlení a komunikativních dovedností. Učitelé se často
obraceli ke třídě jako celku a reagovali zejména na podněty spolupracujících žáků.
Poskytovaná zpětná vazba tak nebyla pro všechny žáky dostatečná a využitelná k dalšímu
procesu učení. Žáci byli jen zřídka vedeni k objektivnímu posouzení kvality práce svých
vrstevníků a k sebereflexi vlastního výkonu. V závěru těchto vyučovacích hodin nebyl
rovněž vytvořen prostor pro vyhodnocení splnění vzdělávacího cíle. V části sledovanýc h
hodin byla věnována menší pozornost jazykové kultuře při vyučování a usměrňování úrovně
mluveného projevu žáků.
Hospitované hodiny v předmětech odborné přípravy vykazovaly výbornou úroveň
a vyznačovaly se účelným využíváním materiálně technického vybavení. Zkušenost
vyučujících, jejich zaujetí pro příslušný předmět a informace předávané žákům
o nejnovějších praktických poznatcích i oborovém kontextu vedly k rozvoji jejich
odborných kompetencí. Uplatňované vzdělávací strategie vycházely z vědomostí
a dovedností žáků, diferencovaný přístup zohledňoval jejich individuální předpoklady
a směřoval k cílenému rozvoji jejich potenciálu. V prostředí odborných ateliérů a dílen si
žáci mj. samostatně osvojovali dovednosti pro tvorbu filmového scénáře a praktické použití
techniky při tvorbě videa, obhajovali své fotografické práce na zadané téma. Uplatňová ní
názorně demonstrativních metod, instruktáže, důraz na dodržování stanovených postupů
v kombinaci s rozvojem kreativity přispívaly ke zvyšování motivace žáků a jejich odborných
kompetencí. Poskytovaná průběžná zpětná vazba byla pro žáky využitelná při dalším učení.
Při figurálním kreslení byla uplatněna práce s chybou, která žáky směrovala k hledání
způsobu správného řešení. Pedagogové cíleně využívají formativní hodnocení dokládající
pokrok každého žáka, např. výběrová portfolia, i standardizované kriteriální hodnocení
v rámci ročníkových, klauzurních a závěrečných prací. Nedílnou součástí výuky bylo
vhodné uspořádání pracovního prostředí v dílnách i v ateliérech a důraz na dodržování zásad
bezpečnosti práce.
K všestrannému rozvoji talentu, nadání a rozvoji osobnosti žáků přispívá jejich zapojování
do národních i mezinárodních projektů a tradičních celoškolních akcí. Pravidelně zařazované
aktivity propojují teoretickou výuku s praxí a přispívají k naplňování klíčových kompetencí
(výstavy v pražských galeriích, zahraniční výjezdy, exkurze, sportovní kurzy, charitativní


                                           4/8
akce, ekologické aktivity, prezentace školy na veřejnosti). Škola vytváří i vhodné podmínky
pro podporu kreativity, individuálních a skupinových zájmů žáků (účast ve fotografick ýc h
a filmových soutěžích, Klub mladého diváka a jiné).


                          Hodnocení výsledků vzdělávání
Možnost výběru z dostatečného množství uchazečů a podpora rozvoje individuálního
potenciálu nadaných žáků v průběhu vzdělávání se pozitivně promítá ve výsledcíc h
vzdělávání. Ke studiu v uměleckých oborech jsou uchazeči přijímáni mj. na základě ověření
míry svého nadání formou talentové zkoušky.
K zjišťování dosažené úrovně vědomostí a znalostí žáků škola používá standardní nástroje,
např. písemné, ústní zkoušení, hodnocení praktických činností žáků, žákovské prezentace
a obhajoby ročníkových prací a klauzur, portfolia. Individuální i celkové výsledky
vzdělávání jsou sledovány vyučujícími a vedením školy a projednávány na jednáních
pedagogické rady. Analýza dosažených výsledků vzdělávání umožňuje vedení školy
sledovat individuální pokrok žáka, srovnávat skupinové výstupy i přijímat konkrétní
opatření. Ke zkvalitnění výchovně vzdělávacího procesu škola využívá doučování,
individuální konzultace, častější průběžné vyhodnocování absence žáků, důslednější přístup
třídních učitelů při dokládání důvodů neúčasti žáků ve výuce i včasnou informova no st
a spolupráci se zákonnými zástupci. Škola účinně nastavila metody a formy práce
v seminářích k cílené přípravě žáků na společnou i profilovou část maturitní zkoušky.
K objektivnímu porovnání vzdělávacích výsledků se škola příležitostně zapojuje i do
externího testování, např. ve výběrovém testování ve školním roce 2022/2023 se výsledky
žáků 2. ročníku ve čtenářské gramotnosti pohybovaly v pásmu nadprůměru.
Poskytování poradenských služeb je založeno především na úzké spolupráci výchovné
poradkyně, metodičky prevence, školní psycholožky a třídních učitelů. Od minulé inspekční
činnosti došlo ke zlepšení v oblasti podpory žáků a předcházení jejich studijní neúspěšnosti.
Školní preventivní strategie zohledňuje potřeby školy, skladbu třídních kolektivů
a umožňuje včasnou identifikaci případných problémů. Řada osvědčených nástrojů,
jako jsou sportovní kurzy, poznávací zájezdy, tematicky zaměřené přednášky, výstavy
a vernisáže, posiluje sounáležitost žáků se školou a vede k vytváření vzájemných vztahů
mezi učiteli a žáky. Ojedinělé případy rizikových projevů chování jsou řešeny individuá lně
výchovnými komisemi ve spolupráci s třídními učiteli a zákonnými zástupci. Kázeňská
opatření jsou udělována v souladu se školním řádem. Dostatečná pozornost je věnována
motivačnímu hodnocení žáků prostřednictvím udělování pochval, ale i motivač ně
upravovaným školným. Žáci byli oceňováni především za aktivní přístup ke vzdělává ní
a individuální úspěchy v národních soutěžích.
Vzdělávání žáků s potřebou podpůrných opatření (zhruba 13 % všech žáků) odpovídá
doporučení školského poradenského zařízení, tj. navýšení časového prostoru, úprava
hodnocení a podmínek při ukončování vzdělávání. Podpora těchto žáků ve výuce vychází
z charakteru probíraného učiva a individuálního přístupu jednotlivých učitelů. Výraznějš í
míra jazykové bariéry žáků s OMJ nebyla ve vyučování zaznamenána. Z podrobnější
analýzy dosahovaných výsledků vzdělávání žáků s potřebou podpůrných opatření a žáků
s OMJ vyplývá, že jejich podpora je většinou efektivní a průběžné vzdělávací výsledky jsou
srovnatelné s průměrným prospěchem třídy, ve které se vzdělávají.
Celkové výsledky vzdělávání žáků se od poslední inspekční činnosti výrazně zlepšily.
Ve sledovaném období posledních dvou školních let přibližně třetina žáků prospěla
s vyznamenáním, neprospěli pouze jednotlivci. Dosahované průběžné výsledky vzdělává ní


                                            5/8
jsou u obou oborů a všech zaměření srovnatelné a nijak se neliší. Pozitivním zjištěním je, že
od posledního inspekčního hodnocení došlo nejenom k výraznému snížení podílu
neprospívajících žáků, ale také k nárůstu podílu žáků s uzavřenou klasifikací do 30. 6. (98 %
ve školním roce 2023/2024) a snížení průměrného počtu 200 hodin absence na žáka
na zhruba 80 hodin na žáka, kdy vyšší absenci dosahují pouze žáci se zdravotními problémy.
Zároveň se snížila i neomluvená absence v průměru na necelé dvě hodiny na žáka.
Výsledky žáků při ukončování vzdělávání vesměs korespondují s jejich hodnocením
v průběhu studia. Ve sledovaném období posledních dvou školních let všichni žáci
u maturitní zkoušky (dále „MZ“) uspěli, více než čtvrtina žáků prospěla s vyznamená ním.
Úspěšnost žáků byla ve sledovaném období v dílčích zkouškách společné části maturitní
zkoušky (český a anglický jazyk) výrazně vyšší, než je průměrná úspěšnost žáků daného
oboru v celorepublikovém srovnání. Výborné výsledky žáků v profilové části maturitní
zkoušky vypovídají o kvalitním naplňování profilu absolventa. Z analýzy výsledků
vzdělávání také vyplývá, že ve školním roce 2023/2024 ukončilo řádný cyklus vzdělává ní
88 % žáků oboru Ekonomika a podnikání a 85 % žáků oboru Multimediální tvorba.
Škola podporuje účast žáků v odborně zaměřených soutěžích a projektech a umožňuje tak
rozvoj jejich talentu a nadání. Úspěšné naplňování profilu absolventa a úroveň osvojených
praktických kompetencí žáků dokládá i nadstandardní řemeslně technická kvalita jejich
závěrečných odborných prací. Většina žáků nachází rovnou po absolvování studia uplatnění
v odborných firmách a třetina žáků pokračuje v dalším studiu na vyšších odborných
i vysokých školách.


                                         Závěry
Vývoj školy
Škola si udržuje vysoký standard poskytovaného odborného vzdělávání. Zvýšil se počet
žáků, došlo k efektivní obměně pedagogického sboru. Ředitel nově jmenoval zástupce pro
odborné vzdělávání a posílil pozice předsedů předmětových komisí. Výrazně se zlepšily
výsledky vzdělávání žáků ve společné části MZ. Vedení školy průběžně rozšiřuje
a modernizuje materiálně technické zázemí pro výuku.
Silné stránky
– odlišné umělecké zaměření školních vzdělávacích programů               vhodně podporuje
  specializaci žáků a přispívá k rozvoji jejich talentu a nadání (1.2)
– výborná spolupráce s vnějšími partnery podporuje profesní uplatnitelnost absolventů
  na trhu práce (1.5)
– systematicky vytvářené motivační prostředí školy a příznivá vzdělávací atmosféra (2.2)
– aktivní přístup ředitele školy k rozšiřování a zkvalitňování materiálně technickýc h
  podmínek pro rozvoj odborných kompetencí žáků (2.4)
– úzké propojení teoretické a praktické složky odborného vzdělávání a realizace odborného
  vzdělávání na vysoké umělecké úrovni se promítá do úspěchů žáků v národních soutěžích
  (4.1)
– výborné výsledky žáků v profilové části maturitní zkoušky a nadstandardní řemeslně
  technická kvalita jejich závěrečných odborných prací vypovídají o kvalitním naplňová ní
  profilu absolventa (5.2)



                                            6/8
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– v části teoretické výuky méně efektivní časové a organizační rozvržení činností, kdy
  v závěru vyučovací jednotky chyběl prostor pro efektivní shrnutí a fixaci poznatků,
  sebereflexi žáků či vzájemné žákovské hodnocení (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– zlepšit strukturu vyučovacích hodin, důsledněji se zaměřit na shrnutí a fixaci poznatků
  a více zapojovat žáky do evaluačních aktivit v průběhu i závěru vyučovacích hodin,
  ve větší míře vést žáky k sebehodnocení
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
1. Koncepce rozvoje Střední odborné školy multimediální a propagační tvorby, s.r.o.
2. Školní vzdělávací programy pro střední vzdělávání, platné k termínu inspekční činnosti
3. Školní řád, platný k termínu inspekční činnosti
4. Rozvrh vyučovacích hodin, školní rok 2024/2025, platný k termínu inspekční činnosti
5. Záznamy z jednání pedagogické rady vedené ve školních letech 2023/2024 a 2024/2025
   k termínu inspekční činnosti
6. Třídní knihy vedené ve školních letech 2023/2024 a 2024/2025 k termínu inspekční
   činnosti
7. Školní matrika vedená k termínu inspekční činnosti
8. Výběr personální dokumentace pedagogických pracovníků vedené k termínu inspekční
   činnosti
9. Kniha evidence úrazů vedená k termínu inspekční činnosti




                                            7/8
10. Portfolio výchovného poradenství a prevence rizikového        chování žáků, vedené
    ve školním roce 2024/2025 k termínu inspekční činnosti
11. Výroční zpráva školy za školní rok 2023/2024


                                        Poučení
 Podle § 174 odst. 11 školského zákona může ředitel školy podat připomínky k obsahu
 inspekční zprávy České školní inspekci, a to do 14 dnů po jejím převzetí. Případné
 připomínky zašlete prostřednictvím datové schránky (g7zais9), a to k rukám ředitele
 inspektorátu.
 Inspekční zprávu společně s připomínkami a stanoviskem České školní inspekce
 k jejich obsahu zasílá Česká školní inspekce zřizovateli a školské radě. Inspekční
 zpráva včetně připomínek je veřejná a je uložena po dobu 10 let ve škole nebo školském
 zařízení, jichž se týká, a v místně příslušném inspektorátu České školní inspekce.
 Zároveň je inspekční zpráva zveřejněna na webových stránkách České školní inspekce
 a v informačním systému InspIS PORTÁL.


 Složení inspekčního týmu a datum vyhotovení inspekční zprávy

  Ing. Stanislava Grundová, školní inspektorka, vedoucí inspekčního týmu
  PhDr. Bc. Tibor Slažanský, PhD., školní inspektor
  Mgr. Tomáš Šimek, školní inspektor
  MgA. Evžen Šimera, Ph.D., přizvaná osoba
  Bc. Hana Vejdovská, kontrolní pracovnice


 10. 12. 2024




                                           8/8
