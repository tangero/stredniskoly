CSI0X00CXA46




                                  Česká školní inspekce
                                Jihomoravský inspektorát
                              Šumavská 519/35, 602 00 Brno
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIB-2581/24-B
                                       Sp. zn. ČŠIB-S-548/24 B


Název                               Vyšší odborná škola a střední škola Boskovice,
                                    příspěvková organizace
Sídlo                               Hybešova 982/53, 680 01 Boskovice
E-mail                              skola@vassboskovice.eu
IČO                                 62 073 516
Identifikátor                       600 171 779
Právní forma                        příspěvková organizace
Zastupující                         Mgr. Josef Sychra
Zřizovatel                          Jihomoravský kraj
Místa inspekční činnosti            Hybešova 982/53, Komenského 57/1, Boskovice
Inspekční činnost na místě          15. 10. 2024 − 18. 10. 2024

Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
a akreditovaných vzdělávacích programů.
Zjišťování a hodnocení naplnění školních a akreditovaných vzdělávacích programů.
                                   Charakteristika
Vyšší odborná škola a střední škola Boskovice, příspěvková informace (dále „škola“)
vykonává činnost vyšší odborné školy, střední školy, domova mládeže a školní jídelny.
Od poslední inspekční činnosti v roce 2018 se částečně změnila oborová nabídka školy.
Aktuálně je vyšší odborné vzdělávání realizováno v oborech vzdělání 43-31-N/01
Fyzioterapie zvířat, 53-41-N/11 Diplomovaná všeobecná sestra, 63-41-N/18 Ekonomika
a podnikání (se zaměřením na finanční řízení a zdaňování) a 65-43-N/01 Cestovní ruch.
Střední vzdělávání probíhá v pěti čtyřletých oborech vzdělání ukončených maturitní
zkouškou, a to 18-20-M/01 Informační technologie, 43-41-M/01 Veterinářství, 53-41-M/03
Praktická sestra, 63-41-M/01 Ekonomika podnikání, 65-42-M/01 Hotelnictví a dále ve dvou
tříletých oborech ukončených závěrečnou zkouškou 65-51-H/01 Kuchař-číšník
a 41- 52- H/01 Zahradník. Vzdělávání je uskutečňováno pouze v denní formě.
Prostřednictvím oborové nabídky vyšší odborné školy škola zajišťuje svým absolventům
středního vzdělání s maturitní zkouškou vhodnou návaznost pro jejich další studium. Škola
se také zapojila do projektu pokusného ověřování stupňovitého propojení vybraných oborů
vzdělání kategorie H, M, N a umožňuje žákům oboru Praktická sestra získat ve třetím
ročníku výuční list oboru vzdělání 53-41-H/01 Ošetřovatel.
Od poslední inspekční činnosti se výrazněji zvýšil počet žáků (o 39 %) i studentů (o 20 %),
aktuálně se ve škole vzdělávalo 717 žáků a 212 studentů. Zhruba 7 % z tohoto počtu činili
žáci a studenti se speciálními vzdělávacími potřebami a necelá 3 % byli žáci a studenti
s odlišným mateřským jazykem.
Převážná část žáků a studentů se vzdělává v sídle školy, na ulici Hybešova, pro vzdělává ní
žáků a studentů zdravotnických oborů slouží pracoviště na ulici Komenského. Domov
mládeže ubytovává žáky a studenty školy, ale také dalších okolních středních škol. Ke dni
inspekční činnosti bylo ve čtyřech výchovných skupinách evidováno 117 ubytovanýc h.
Stravování je zajištěno ve školní jídelně, která nabízí možnost výběru oběda ze dvou jídel.


                         Hodnocení podmínek vzdělávání
Ředitel školy působí na vedoucím pracovním místě druhý školní rok, a přestože má vytyčené
priority dalšího rozvoje školy, konkrétní koncepční cíle a strategie k jejich dosažení dosud
v žádném strategickém dokumentu jasně neformuloval. Od poslední inspekční činnosti se
podařilo zkvalitnit především materiální podmínky pro odborné vzdělávání. Důraz vedení
školy na kvalitativní posun v této oblasti se projevil ve zlepšení vybavenosti učebními
pomůckami, přístroji a digitálními technologiemi napříč všemi realizovanými obory
vzdělání. Žáci a studenti se tak v průběhu vzdělávání seznamují s pracovními postupy, které
odpovídají současným trendům v praxi. Výuka probíhá v kvalitně vybavených odborných
učebnách (robotiky, fyzioterapie zvířat, ošetřovatelství a dalších), kde žáci pracují
s moderním zařízením a osvojují si požadované odborné kompetence.
Organizační struktura školy je funkční a odpovídá velikosti školy a specifik ům
realizovaných oborů vzdělání. Část řídících kompetencí ředitel účelně delegoval na několik
svých zástupců, jejichž odpovědnost jasně vymezil. Přenos informací velmi dobře zajišťuje
vnitřní i vnější informační systém školy a pravidelné společné porady. Rezervy vykazuje
řízení pedagogického procesu, což se projevilo v rozdílné kvalitě teoretické výuky střední
školy sledované v rámci inspekční činnosti. Průběh vzdělávání vedení školy monitor uje
především prostřednictvím hospitační činnosti, její vyhodnocování je ale méně efektivní.
Se závěry z hospitací jsou jednotliví vyučující individuálně seznamováni, koncepčně se však


                                           2/10
s nimi v rámci celého pedagogického sboru nepracuje. Pedagogická rada ani metodické
orgány se zjištěními z hospitační činnosti systematicky nezabývaly, přijímaná opatření měla
spíše charakter jednorázové reakce na aktuální potřeby či problémy a jejich dopad
na zkvalitnění výuky nebyl výrazný. V systému autoevaluace jsou další nástroje pro zjištění
objektivní zpětné vazby k činnosti školy využívány spíše jen nárazově, nejčastěji formou
jednoduchých dotazníkových šetření. Žáci mohou své podněty předkládat řediteli
prostřednictvím školního parlamentu, studenti vyšší odborné školy pak prostřednictvím
školské rady.
V oblasti personálních podmínek se vedení školy daří zajistit převážně kvalifiko va ný
pedagogický sbor, včetně odborníků z praxe, jejichž zkušenosti předávané žákům
a studentům přispívají k propojení vzdělávacího obsahu s aktuální praxí. Při plánování
dalšího vzdělávání pedagogických pracovníků jsou zohledňovány především zájmy
pedagogů a dále stanovené prioritní oblasti. Ve školním roce 2023/2024 byla akcentována
témata prevence a bezpečnosti. Celý pedagogický sbor byl proškolen v ochraně měkkých
cílů, poskytování první pomoci a vedení třídnických hodin, pouze v menší míře se
pedagogové při vzdělávání zaměřovali na didaktickou oblast. Aktivita jednotlivýc h
pedagogů k vlastnímu profesnímu rozvoji je rozdílná, jen část z nich se zajímá o nové trendy
ve vzdělání a dokáže je ve své práci uplatnit.
Vzájemnou spolupráci pedagogů považuje ředitel školy za stěžejní a nutnost jejího
zefektivnění vnímá jako jeden ze zásadních úkolů. Příležitost ke spolupráci mají pedagogové
především v předmětových komisích a také v rámci jednotlivých oborů vzdělání, jejichž
činnost koordinují garanti oborů. Efektivita pedagogické spolupráce jednotlivýc h
metodických orgánů je rozdílná. Většina z nich se na společných setkání zabývala převážně
organizačními záležitostmi, případně sledovala naplňování školních vzdělávacích programů,
chybělo společné vyhodnocování účelnosti využívaných pedagogických strategií, výsledků
vzdělávání žáků nebo sjednocování kritérií jejich hodnocení. Ve škole doposud nejsou
vytvořeny optimální podmínky pro výměnu pedagogických zkušeností a sdílení inspirativní
praxe, vzájemné hospitace či náslechy jsou ojedinělé. Začínajícím pedagogům je
v adaptačním období zajištěna kvalitní metodická podpora především od uvádějícího učitele.
Školní poradenské pracoviště pod vedením školní psycholožky zajišťuje kvalitní poradenské
služby, zejména v poskytování podpůrných opatření žákům a studentům se speciálními
vzdělávacími potřebami. Účelné rozdělení kompetencí jednotlivých pracovníků
poradenského pracoviště má pozitivní dopad na úroveň poskytované péče. Potřebné
informace jsou vyučujícím předávány prostřednictvím sdíleného úložiště. Pedagogové
na základě pedagogické diagnostiky vyhledávají žáky se specifickými potížemi, kterým jsou
vypracovávány plány pedagogické podpory. Realizovaná podpora je pravidelně
vyhodnocována. Žákům s odlišným mateřským jazykem a projevy jazykové bariéry je
poskytována pomoc prostřednictvím strategického plánu adaptace žáka – cizince.
Velký důraz je ve škole i v domově mládeže kladen na prevenci rizikového chování žáků
a studentů. Preventivní program má široké zaměření a je realizován na základě intenzivní
součinnosti třídních učitelů a pracovníků poradenského pracoviště. Specifikem této kvalitní
spolupráce je systém vedení výkazů třídního učitele, prostřednictvím kterých mají metodici
prevence stálý přehled o třídním klimatu, výskytu problémových situací, zvýšené absenci,
žácích ohrožených školním neúspěchem apod. Na základě analýzy získaných dat poradenský
tým bezodkladně přijímá účinná opatření a stanovuje postupy vedoucí k nápravě. Tuto
činnost doplňují další preventivní programy, adaptační a výjezdové akce, besedy a třídnické
hodiny s preventivními aktivitami. Třídním učitelům je poskytována potřebná metodická
podpora. Včasnému odhalení adaptačních potíží či jiných problémů napomáhá dotazníkové



                                           3/10
šetření mezi žáky prvních ročníků. Adekvátní pozornost je věnována také kariérnímu
poradenství.

Domov mládeže zajišťuje ubytovaným vhodné podmínky pro bydlení, přípravu
na vzdělávání i realizaci volnočasových aktivit. Režim dne je odpovídajícím způsobem
nastaven k plnění povinností i relaxaci. Žáci a studenti mohou trávit svůj volný čas v rámci
organizovaných aktivit nebo vlastním programem.


                          Hodnocení průběhu vzdělávání
Teoretická příprava studentů vyšší odborné školy probíhá formou přednášek, cvičení,
seminářů. Dále se studenti účastní exkurzí, stáží a praxí v souladu s akreditovanými
vzdělávacími programy. Ve sledovaných teoretických vyučovacích hodinách odborných
předmětů pedagogové vedli studenty k používání správné terminologie a propojování
osvojených teoretických poznatků s praxí, což mělo pozitivní vliv na rozvoj jejich
odborných kompetencí. Výuka měla dobrou úroveň, byla vedena převážně zkušenými
pedagogy a v hodinách převládalo příjemné a přátelské klima. Přednášky byly realizo vá ny
většinou frontálním způsobem s různou mírou zapojení studentů, méně byly aplikovány
formy vzdělávání založené na vzájemné spolupráci. Výklad učiva byl jasný a srozumite lný,
nové pojmy byly zařazovány do již známých souvislostí. Příležitost ke komunikaci dostávali
studenti převážně formou řízeného rozhovoru s vyučujícím. V části výuky byla přednáška
vhodně doplněna řešením praktických problémových úkolů, kdy vyučující studenty správně
instruoval, korigoval jejich postup a vedl je k účelné práci s chybou.
Na střední škole probíhalo teoretické vyučování v klidné pracovní atmosféře založené
na vzájemném respektu a dodržování stanovených pravidel žáky, a to ve výuce
i o přestávkách. Ve většině sledovaných vyučovacích hodin pedagogové podporovali
pochopení a osvojení učiva vhodnou názorností a propojením se zkušenostmi žáků. Patrná
byla individualizovaná práce vyučujících s žáky se speciálními vzdělávacími potřebami.
Méně často měli žáci možnost vzájemně komunikovat, spolupracovat nebo společně
diskutovat. Výraznější rozdíly se v hospitovaných hodinách projevily v efektivitě
uplatněných pedagogických strategií vzhledem k aktivní práci žáků. V převážné části
vyučovacích hodin byla většina žáků do výuky zapojena, nejčastěji prostřednictvím
interakce s vyučujícím nebo samostatné práce. V části hodin však nebyly pro aktivitu žáků
vytvořeny vhodné podmínky, převažovala frontální forma výuky s výkladem pedagoga,
jehož činnost dominovala. Nedostatečně byla využívaná diferenciace výuky. Žáci téměř
vždy řešili a zpracovávali úkoly shodného zadání, se stejnou obtížností. Takový přístup
nezohledňoval jejich individuální schopnosti a nadání, neumožňoval jim optimálně rozvíjet
vlastní studijní potenciál. Jen v menší části vyučovacích hodin byli žáci podněcováni
k řešení problémových úloh, uplatnění kritického myšlení nebo k vyhledávání a využití
informací z více zdrojů. Se vzdělávacím cílem byli žáci většinou seznámeni, jeho
vyhodnocení však bylo často spíše formální, bez účasti žáků, což omezovalo osvojení
dovednosti reflektovat výsledky vlastní práce.
Ve sledované výuce všeobecně vzdělávacích předmětů byly převážně účelně využívá ny
možnosti digitálních technologií k vizualizaci, zvýšení interaktivity a okamžité kontrole
správnosti řešení. Pedagogové poskytovali žákům v případě potřeby adekvátní podporu,
okamžitou zpětnou vazbu k jejich práci, vhodně pracovali s chybou. Žáci pracovali
nejčastěji samostatně, případně ve dvojicích. Výjimečně byla zařazena práce ve skupině,
ne vždy se však podařilo žáky do společné práce zapojit. Ve vzdělávací oblasti Jazykového
vzdělávání byly dobře rozvíjeny komunikační dovednosti žáků, ve výuce cizích jazyků


                                           4/10
k tomu vyučující dokázali vytvořit vhodné cizojazyčné prostředí. V případě maturitníc h
oborů byla zařazována aktivní příprava zohledňující požadavky maturitní zkoušky. V části
hospitovaných hodin odborných předmětů převládala účelná samostatná činnost žáků, kteří
s individuální dopomocí pedagogů zpracovávali praktické úkoly. Žáci pracovali se softwary,
speciálními měřidly a dalším vybavením aktuálně využívaným v odborné praxi. Ojediněle
měli možnost získávat informace nejen na internetu, ale i prostřednictvím umělé intelige nce.
Efektivní kooperace žáků byla pozorována v méně případech. V části výuky, která probíhala
frontální formou doplněnou digitální prezentací, však měli žáci jen omezený prostor
k vlastní aktivitě a rozvoji komunikativních dovedností či kritického myšlení. Stávali se
pouze pasivními posluchači informací, které zapisovali do svých sešitů.
Průběh praktického vyučování byl sledován ve škole a na pracovištích smluvních partnerů.
Ve školním prostředí probíhala praktická činnost ve velmi kvalitně vybavených odborných
učebnách, kde měli žáci vytvořeny vhodné podmínky pro naplnění profilu absolventa.
Pedagogové práci žáků průběžně korigovali a poskytovali jim v případě potřeby individuá lní
dopomoc. Žáci byli řádně vybaveni osobními ochrannými pomůckami a pracovním oděvem,
před zahájením práce byli poučeni o bezpečnosti a ochraně zdraví při dané činnosti. Sociální
a komunikativní kompetence žáků se dařilo rozvíjet zejména při společném plnění zadaných
úkolů. Pedagogické postupy uplatňované v předmětu Fiktivní firma podněcovaly kreativitu
žáků a efektivně posilovaly jejich kompetence k pracovnímu uplatnění a podnikatelsk ým
aktivitám. Žáci a studenti zdravotnických oborů prováděli výkony ošetřovatelské péče
pod dohledem vyučujících na odděleních lůžkové péče (na pracovišti zdravotnické ho
zařízení). Pedagogové je instruovali a podporovali, vyučování probíhalo v prostředí
založeném na vzájemné důvěře. Praktické činnosti vhodně navazovaly na teoretické
vědomosti žáků a studentů. Většina pedagogů poskytovala žákům a studentům okamžitou
zpětnou vazbu ke kvalitě prováděných výkonů, v menší části sledované výuky však chybné
postupy nebyly korigovány, což nevedlo k účelné práci s chybou a efektivnímu osvojení
požadovaných pravidel hygienicko-epidemiologického režimu. V závěru výuky proběhlo
kvalitní formativní hodnocení práce žáků a studentů. Součástí dokumentace dokladujíc í
průběh učební praxe je také pravidelná písemná sebereflexe samotného žáka nebo studenta.
Výchovně vzdělávací činnost v domově mládeže vhodně navazuje na školní vzdělávání, je
zaměřená především na rozvoj nadání a zájmů ubytovaných, podporu jejich studijní
úspěšnosti a upevňování zdravého životního stylu.


                          Hodnocení výsledků vzdělávání
Podklady pro hodnocení výsledků vzdělávání žáků a studentů učitelé získávají především
prostřednictvím standardních způsobů ověřování jejich znalostí, vědomostí a praktických
dovedností, ale také posuzováním dlouhodobějších projektů. Externí metody testování
úrovně vzdělávacích výsledků žáků škola systematicky nevyužívá. Uchazečům o střední
vzdělání jsou nabízeny přípravné kurzy, které zvyšují jejich studijní motivaci a šanci
na úspěšné přijetí ke studiu.
Celkové výsledky vzdělávání žáků a studentů včetně výsledků při ukončování jejich studia
jsou v pedagogické radě sledovány a projednávány především na statistické úrovni.
V případě žáků s rizikem školního neúspěchu je stěžejní práce třídních učitelů. V úzké
spolupráci se školním poradenským pracovištěm tyto žáky aktivně vyhledá va jí
a individuálním přístupem řeší případy, kdy žáci mají problémy s plněním školních
povinností, chováním nebo vysokou absencí. Škola docházku žáků důsledně sleduje
a uplatňuje opatření přijatá ke snížení počtu zameškaných hodin, mezi které patří stanovení


                                            5/10
maximální hranice absence pro hodnocení žáka na konci klasifikačního období. Průměrná
absence žáků má za poslední tři roky klesající tendenci, což potvrzuje funkčnost zavedeného
systému. Ve školním roce 2023/2024 činila 143 hodin na žáka za školní rok. Celkové
výsledky žáků byly v posledních třech letech stabilní, na konci školního roku 2023/2024
neprospělo pouze 2 % z celkového počtu žáků. Většinou se jednalo o žáky oboru Ekonomika
a podnikání nebo tříletých oborů vzdělání, část z nich ukončila vzdělávání již v prvním
ročníku, části umožnila škola opakovat ročník.
Na vyšší odborné škole se studijní problémy projevují zejména v počátcích studia, kdy je
častým důvodem nezvládnutí náročných požadavků odborných předmětů. Z těchto důvodů
řada studentů předčasně ukončuje své vzdělávání. Nejvíce se to projevuje u nově
realizovaného oboru Fyzioterapie zvířat. Studenti, kteří postoupili do vyššího ročníku,
vzdělávání většinou úspěšně dokončili. Ve školním roce 2023/2024 byli u absolutoria
všichni konající studenti úspěšní a více než polovina jich prospěla s vyznamenáním.
Úspěšnost žáků při ukončování středního vzdělání maturitní zkouškou se od poslední
inspekční činnosti výrazně zlepšila. Ve školním roce 2023/2024 poklesla hrubá neúspěšnost
u oboru Hotelnictví na 16 % (pro srovnání 37 % v roce 2017), u oboru Ekonomika
a podnikání na 14 % (pro srovnání 28 % v roce 2017). V horizontu posledních tří let je
hodnota hrubé neúspěšnosti žáků proměnlivá. Dlouhodobě mají nejnižší hrubou neúspěšnost
obory Veterinářství a Informační technologie (průměrně do 5 %). Úspěšnost žáků tříletýc h
oborů u závěrečné zkoušky je kolísavá, ve školním roce 2022/2023 uspěli téměř všichni,
avšak ve školním roce 2023/2024 se hrubá neúspěšnost zvýšila na téměř 27 % (vysoké
procento neúspěšnosti je však ovlivněno nízkým počtem žáků). Neúspěšným žákům škola
pomáhá ve studijní přípravě a v dalších opravných termínech již většina prospívá. Škola
poskytuje žákům účinnou podporu pro jejich úspěšnost ve vzdělávání. Efektivním
opatřením, které zlepšuje výsledky u maturitní zkoušky, je nabídka volitelných seminář ů
předmětů společné části maturitní zkoušky. Před závěrečnými zkouškami pedagogové
poskytují žákům podporu formou procvičování praktických dovedností a teoretických
znalostí v přípravném týdnu. Významná je také pomoc školní psycholožky prostřednictvím
individuálních intervencí nebo programů zaměřených na strategie učení a práci se stresem.
Uplatnitelnost absolventů škola aktivně zjišťuje elektronickým dotazováním.
Významný vliv na zvyšování odborných a klíčových kompetencí, ale i digitální gramotnost i
žáků maturitních oborů má zpracování a prezentace ročníkových prací, z nichž část je
následně vybírána do školního kola středoškolské odborné činnosti. V této soutěži jsou žáci
často úspěšní i ve vyšších kolech. V průběhu vzdělávání jsou žáci a studenti motivo vá ní
k zapojení do mnoha dalších soutěží a vzdělávacích projektů, které jsou organizovány téměř
ve všech předmětových komisích. Své znalosti a dovednosti si tak mohou ověřit a porovnat
se žáky a studenty příbuzných oborů z jiných škol. Největší úspěchy na krajské úrovni
dosahují v soutěžích s odborným zaměřením. V průběhu studia mají žáci možnost
certifikovat své znalosti a dovednosti prostřednictvím zkoušek s mezinárodní platností.
Ve školním roce 2023/2024 dosáhli žáci 88 % úspěšnosti u zkoušky Cambridge Englis h.
Žáci oborů Informační technologie nebo Ekonomika a podnikání si mohou v průběhu studia
ověřit své digitální kompetence a získat certifikát v oblasti hardwaru (CISCO, ECDL/ICDL)
či v ovládání konstrukčního softwaru. Tyto zkoušky jsou žákům uznávány v profilové části
maturitní zkoušky. Žáci oboru Kuchař-číšník a Hotelnictví zvyšují svoji uplatnitelno st
na trhu práce absolvováním různých odborně zaměřených kurzů (barmanský, someliérský).
Jedním z významných aspektů v průběhu studia žáků je organizace celoškolního projektu,
do kterého jsou zapojeny téměř všechny obory vzdělání. Tento způsob výuky podporuje
mezioborovou propojenost, umožňuje žákům aplikovat teoretické znalosti v praktických



                                           6/10
situacích a podporuje rozvoj týmové spolupráce a dalších dovedností. Škola realizuje
pro žáky mnoho dalších pravidelných aktivit zaměřených nejen na získání odborných
kompetencí, ale také na environmentální výchovu. Žáci tak upevňují své postoje
k odpovědnému chování vůči přírodě a prohlubují si povědomí o ekologických tématech.
K úspěšné realizaci školních a akreditovaných vzdělávacích programů výrazně přispívá
spolupráce školy s mnoha sociálními partnery. Významná je především s řadou
zaměstnavatelů pro zajištění praktického vyučování, realizaci exkurzí nebo odborných
workshopů a přednášek přímo ve škole. Domov mládeže spolupracuje s domovem seniorů
nebo mateřskou školou, chybí však partnerství s obdobným zařízením, které by umožnilo
vychovatelům sdílet pedagogické zkušenosti. Žáci a studenti zdravotnických oborů se
společně se svými pedagogy pravidelně zapojují do různých edukačních a osvětových
programů, například pro žáky a pedagogy škol v regionu nebo veřejnost v rámci akce Dny
zdraví. Aktivně se podílí také na nácviku zásahu složek integrovaného záchranného systému.
Významná je součinnost s dalšími středními školami včetně zahraničních, a to především
v oblasti sdílení pedagogických zkušeností.


                                         Závěry
Vývoj školy
– Změnil se název školy.
– Proběhla výraznější personální obměna včetně změn na vedoucích pracovních místech.
– Změnila se oborová nabídka středního i vyššího odborného vzdělávání. Nově škola
  realizuje obor středního vzdělání 53-41-M/03 Praktická sestra a obor vyššího odborného
  vzdělání 43-31-N/01 Fyzioterapie zvířat.
– Výrazněji se zvýšil počet žáků i studentů.
Silné stránky
– Aktivní zapojení žáků a studentů zdravotnických oborů do edukačních a osvětových
  programů pro veřejnost podporuje rozvoj jejich komunikačních dovedností,
  samostatnosti a získání cenných profesních zkušeností. (1.5)
– Velmi dobré materiální podmínky pro vzdělávání včetně vybavení moderními digitálními
  technologiemi umožňují žákům a studentům získávat odborné kompetence, které
  odpovídají současným požadavkům praxe. (2.4)
– Účelná práce školního poradenského pracoviště, součinnost třídních učitelů a způsob
  realizace minimálního preventivního programu významným způsobem přispívá k včasné
  detekci a eliminaci rizikového chování a problémů žáků ve vzdělávání. (6.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Postupy vyhodnocování pedagogického procesu nejsou dostatečně systematické
  a efektivní, přijímaná opatření tak mají jen omezený dopad na zkvalitňování průběhu
  vzdělávání žáků. (2.1, 2.3)
– Týmová spolupráce pedagogického sboru není vždy účelná a sdílení pedagogické praxe
  neprobíhá plánovitě, což se projevilo v rozdílné úrovni výuky. (3.3)



                                           7/10
– Uplatňované pedagogické strategie nevytvářely v části teoretického vyučování střední
  školy vhodné podmínky pro kooperativní činnost žáků a rozvoj kritického myšle ní.
  Diferenciace výuky zohledňující individuální potřeby a schopnosti všech žáků byla
  využita jen ojediněle. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Jasně a konkrétně formulovat vize, koncepční cíle a priority dalšího rozvoje školy, vytyčit
  strategie k jejich naplnění. Koncepci školy sdílet se všemi aktéry vzdělávání.
– Periodicky analyzovat naplňování koncepce. Vytvořit účinný systém autoevaluace
  jednotlivých oblastí činnosti školy, k získání objektivních informací využívat různých
  evaluačních nástrojů a na základě zjištění přijímat opatření ke zlepšení činnosti školy.
  Do těchto procesů aktivně zapojit poradní a metodické orgány školy.
– Závěry z hospitační činnosti využívat pro poskytování užitečné zpětné vazby pedagogům
  k jejich práci. Důsledně vyhodnocovat účinnost přijatých a realizovaných opatření.
– Při plánování dalšího vzdělávání pedagogických pracovníků vycházet ze závěrů
  hospitační činnosti a zohledňovat identifikované potřeby jednotlivých pedagogů. Aktivně
  vytvářet podmínky pro sdílení pedagogických zkušeností a inspirativní praxe. Využívat
  osobní motivační pohovory s pedagogy nebo osobní plány profesního rozvoje pedagogů
  s cílem podporovat jejich pedagogický růst.
– Poskytovat všem pedagogům potřebnou metodickou podporu. Zaměřit se zejména
  na uplatňování aktivizačních didaktických metod, diferenciaci výuky, formativní
  hodnocení a cílenou podporu rozvoje klíčových kompetencí žáků a studentů.
– Navázat partnerskou spolupráci s obdobným domovem mládeže a aktivně ji využívat
  pro sdílení pedagogických zkušeností. Další vzdělávání vychovatelů zaměřit na oblast
  volnočasové pedagogiky.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Zřizovací listina příspěvkové organizace Jihomoravského kraje č. j. 20/94
      z 30. 4. 2015 vč. dodatků; Dodatek č. 2 č. j.: 90/3 z 12. 12. 2019 – změna názvu školy
 2.   Výpis z rejstříku škol a školských zařízení ze dne 16. 9 2024
 3.   Jmenovací dekret č. j. JMK 83797/2023 z 31. 5 2023 s účinností od 1. 8. 2023
 4.   Školní řád střední školy č. j.: 0304/01122023 platný od 1. 12. 2023



                                            8/10
 5.   Školní řád vyšší odborné školy č. j.: 0305/01092018 platný od 1. 9. 2018
 6.   Vnitřní řád domova mládeže č. j.: 2903/01092024 platný od 1. 9. 2024
 7.   Školní vzdělávací programy všech oborů vzdělání platné ve školním roce 2024/2025
 8.   Školní vzdělávací program domova mládeže, platný od 1. 9. 2024
 9.   Školní elektronický informační systém (školní matrika, průběžné a celkové výsledky
      vzdělávání žáků za školní roky 2022/2023, 2023/2024)
10.   Výroční zpráva o činnosti školy za školní roky 2021/2022, 2022/2023 a 2023/2024
11.   Dokumentace k vedení školy ve školním roce 2023/2024 a 2024/2025 (plán kontrolní
      činnosti, hospitační záznamy, náplň práce vedoucích pedagogických pracovníků)
12.   Zápisy z porad a jednání ve školním roce 2023/2024 a 2024/2025 (jednání
      pedagogické rady, metodických orgánů, školního poradenského pracoviště)
13.   Přehledy pedagogických pracovníků ve školním roce 2024/2025 vč. personální
      dokumentace s doklady o jejich dosaženém vzdělání
14.   Další vzdělávání pedagogických pracovníků (plán dalšího vzdělávání pedagogickýc h
      pracovníků v období 2023–2026, plán personálního rozvoje, přehled absolvovanýc h
      vzdělávacích aktivit ve školním roce 2023/2024)
15.   Dokumentace k praktickému vyučování vedená ve školním roce 2024/2025 (směrnice
      o produktivní práci žáků, smlouvy o obsahu, rozsahu a podmínkách praktického
      vyučování, deníky odborné praxe)
16.   Dokumentace školního poradenského pracoviště vedená ve školním roce 2024/2025
      (program poradenských služeb, preventivní program školy, strategie předcházení
      školní neúspěšnosti žáků/studentů, vyhodnocení programu poradenských služeb
      a preventivního programu za školní rok 2023/2024, deník výchovného poradce,
      seznam žáků se speciálními vzdělávacími potřebami, záznamy z šetření klimatu tříd,
      výkazy třídních učitelů, zápisy z výchovných komisí, osobní dokumentace žáků
      a studentů)
17.   Dokumentace domova mládeže vedená ve školním roce 2024/2025 (plán činnosti,
      deníky výchovných skupin)
18.   Dokumentace školy k hodnocení ekonomických podmínek, zajištění bezpečnosti
      a ochrany zdraví žáků a studentů a školního stravování




                                         9/10
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Alena Svobodová, školní inspektorka, vedoucí inspekčního týmu
 Ing. Ilona Ptáčková, školní inspektorka
 Mgr. Milan Heroudek, školní inspektor
 PhDr. Jiří Wasserburger, školní inspektor
 Ing. Michaela Svobodová, školní inspektorka
 Mgr. Kateřina Veselá, školní inspektorka
 Ing. Hana Šarounová, kontrolní pracovnice
 MVDr. Libor Kufa, odborník na vzdělávání v oborech s veterinárním zaměřením
6. 11. 2024




                                        10/10
