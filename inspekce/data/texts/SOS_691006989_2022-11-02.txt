                                      Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIA-3033/22-A


Název                               Střední zahradnická škola a Střední odborné učiliště
                                    s.r.o.
Sídlo                               Veleslavínská 282, 162 00 Praha 6
E-mail                              reditel@zahradnickaskola.cz
IČO                                 03036600
Identifikátor                       691006989
Právní forma                        Společnost s. r.o.
Zastupující                         Ing. Ivan Roušal
Zřizovatel                          JUDr. Livia Kaněrová
Místo inspekční činnosti            Hloubětínská 78/26, Praha 9
Inspekční činnost na místě          2. 11. – 4. 11., 7. 11. a 19. 12. 2022


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. b) a c) zákona č. 561/2004 Sb., o předškolním, základním, středním,
vyšším odborném a jiném vzdělávání (školský zákon), ve znění pozdějších předpisů, se
zaměřením na neúspěšnost ve společné části maturitní zkoušky (dále „MZ“).


                                          Charakteristika
Střední zahradnická škola a Střední odborné učiliště s.r.o. (dále „škola“) poskytuje
vzdělávání zakončené maturitní zkouškou v denní formě studia ve čtyřletém oboru
Zahradnictví a v denní formě tříletých oborů s výučním listem Prodavač a Zahradník
zakončeném závěrečnou zkouškou.
Nastavení realizovaných školních vzdělávacích programů (dále „ŠVP“) umožňuje
mezioborovou prostupnost.
Od poslední inspekční činnosti v roce 2021se zvýšil celkový počet žáků i počet žáků v oboru
zakončeném maturitní zkouškou. Ve škole se k termínu inspekční činnosti vzdělávalo 169
žáků, z toho 92 žáků v maturitním oboru v denní formě vzdělávání. Nejvyšší povolený počet
žáků ve škole (240) tak byl naplněn ze 70 %. K termínu inspekční činnosti se ve škole
vzdělávalo třináct žáků se speciálními vzdělávacími potřebami (dále „SVP“) a pět žáků
s odlišným mateřským jazykem (dále „OMJ“).


                         Hodnocení podmínek vzdělávání
Ředitel školy (dále „ředitel“) odstranil část nedostatků zjištěných při inspekční činnosti
v roce 2019. Pokračoval v realizaci souboru opatření ke zlepšení kvality poskytovaného
vzdělávání. V koncepci rozvoje školy ředitel konkretizoval cíle v oblasti výsledků
vzdělávání ve vztahu k úspěšnosti žáků při ukončování studia maturitní zkouškou. Na
základě analýzy příčin neúspěšnosti žáků u MZ a systematické činnosti školního
poradenského pracoviště byla přijata řada opatření, např. byla aktualizovaná strategie
zaměřená na žáky ohrožené školním neúspěchem. Neprospívajícím žákům je umožněn
přestup na tříletý obor vzdělání nebo opakování ročníku. Pro zlepšení výsledků vzdělávání
v českém a anglickém jazyce bylo zajištěno doučování žáků, zařazeno procvičování
typových maturitních úloh do výuky a navýšena časová dotace českého jazyka o jednu
vyučovací hodinu zaměřenou na přípravu k MZ. Novým prvkem v přijímacím řízení do
prvního ročníku je koncepční skladba kritérií, která mj. zohledňuje i motivaci uchazeče ke
vzdělávání ověřovanou pohovorem a stanovuje minimální úspěšnost v jednotné přijímací
zkoušce. Nově nastavená kritéria přijímání žáků ke vzdělávání se však vzhledem ke krátké
době jejich účinnosti neprojevila ve výsledcích žáků ve společné části MZ.
Hospitační činnost včetně vyhodnocování silných a slabých stránek kvality výuky
jednotlivých předmětů uskutečňuje ředitel. Zjištění z hospitační činnosti jsou projednávána
na úrovni školy na jednáních pedagogické rady. Ředitel se zaměřuje na sledování úrovně
výuky maturitních předmětů, monitoruje a vyhodnocuje účinnost opatření přijatých ke
zvýšení úspěšnosti žáků ve společné části MZ. Stanovená doporučení ale nejsou vždy
důsledně aplikována ve výuce a některé nedostatky zjištěné při poslední inspekční činnosti
tak přetrvávají, např. nedostatek aktivizačních metod v části výuky, nízká míra zapojení žáků
do evaluačního procesu využitelná k sebereflexi vlastního učebního pokroku a opomíjení
didaktických závěrů vyučovacích hodin.
Přijatá opatření včetně zvýšení četnosti hospitační činnosti ve výuce maturitních předmětů
nejsou stále dostatečně efektivní a nevedou k eliminaci nevhodných vzdělávacích postupů
ani ke snížení hrubé neúspěšnosti žáků ve společné části MZ v celorepublikovém srovnání.
Personální podmínky se od poslední inspekční činnosti zlepšily, ředitel usiluje o zajištění
výuky odborně kvalifikovanými pedagogickými pracovníky, daří se mu zaměstnávat učitele
na plný úvazek. Vzdělávání v předmětech společné části MZ zajišťuje pět odborně
kvalifikovaných učitelů. Výuka anglického jazyka je nadále zajištěna učiteli bez příslušné
aprobace, což se ale neprojevilo v nižší efektivitě vzdělávání.
Učitelé spolupracují v rámci předmětových komisí např. při kontrole naplňování ŠVP,
zajištění výukových materiálů, organizačním zajištění MZ. Menší pozornost je věnována
pojetí výuky daného předmětu, metodice a didaktice výuky, což se projevilo v části
hospitovaných hodin.



                                            2/7
Organizační a metodickou pomoc novým učitelům poskytuje ředitel školy. Jejich rychlému
zapracování napomáhá účast na adaptačním kurzu, rodinné prostředí školy a každodenní
kontakt s kolegy. Možnost náslechů ukázkových hodin u vedení školy ale není učiteli
využívána.
Další vzdělávání pedagogických pracovníků bylo od poslední inspekční činnosti více
zaměřeno na potřeby školy, především na získání odborné kvalifikace učitelů či na
aktualizaci jejich profesních poznatků. Sdílení konkrétních poznatků z absolvovaných
vzdělávacích akcí probíhá spíše formálně prostřednictvím elektronického systému školy.
Vyučující předmětů společné části MZ se však vzdělávali v oblasti aktivizujících forem
práce a inovativních výukových metod jen v nízké míře.


                         Hodnocení průběhu vzdělávání
Od předešlé inspekční činnosti se daří udržovat dobrou úroveň vzdělávání v anglickém
jazyce, kvalitu výuky českého jazyka a literatury se však nepodařilo dostatečně zlepšit.
Pravidelné zařazovaní cvičných didaktických testů z českého a anglického jazyka umožňuje
žákům osvojit si strategie potřebné pro zvládnutí nároků společné části MZ, současně jim
i učitelům poskytuje informaci o míře osvojených vědomostí a znalostí.
V hospitovaných hodinách učitelé podněcovali žáky k úsilí plnit zadané úkoly, výuka
probíhala v přátelské atmosféře založené na vzájemném respektu. V úvodu hodin bylo
zpravidla vhodně zařazeno stručné zopakování probraného učiva. V závěru hodin obvykle
nebyl využit prostor ke shrnutí učiva a zhodnocení práce žáků, často bylo opomíjeno
i sebehodnocení nebo vrstevnické hodnocení důležité pro reflexi či zlepšování
individuálních výsledků žáků.
Účinnost vzdělávání v českém jazyce a literatuře snižovala nízká míra didaktické
a metodické propracovanosti, ve výuce nebyly dostatečně využity kooperativní formy práce
a aktivizující metody. Frontálně vedená výuka s výraznou verbální převahou učitele
neposkytovala žákům prostor pro vyjádření a souvislejší mluvený projev. Vyučují
neponechal žákům dostatečný prostor pro odpovědi na položené otázky, neadresně kladené
dotazy nepodporovaly zapojení méně aktivních žáků. V části sledovaných hodin výrazně
převažoval výklad učiva, především literárně vědného kontextu s diktátem poznámek,
přičemž neúplný grafický záznam na tabuli neposkytoval dostatečnou zpětnou vazbu
zejména žákům s potřebou podpůrných opatření. Pouze v malé části hodin byli do výuky
zapojeni téměř všichni žáci, jejich dovednosti byly podporovány vzhledem k požadavkům
MZ, např. systematická práce s uměleckým textem zaměřená na samostatné vyhledávání
klíčových informací nebo určení slohového útvaru či pojmenování použitých jazykových
prostředků.
Ve výuce anglického jazyka převládaly metodicky a didakticky zdařilé hodiny. Učitelé
podněcovali žáky k plnění úkolů a do vzdělávacích aktivit se ve velké míře dařilo zapojit
téměř všechny žáky. Zvolené metody výuky a cílená zpětná vazba učitelů vedly žáky
k týmové práci a k rovnoměrnému rozvoji řečových dovedností, žáci si procvičovali
probírané učivo v různých komunikačních situacích. Zhruba v polovině sledovaných hodin
si žáci účinně rozvíjeli schopnost porozumět obsahu vyslechnuté audionahrávky v cizím
jazyce. Důraz byl kladen rovněž na opakování znalostí gramatických struktur i slovní
zásoby, vyučující vhodně propojovali učivo s reálnými situacemi. Jen v části hodin učitelé
efektivně vedli výuku v cílovém jazyce a účelně využívali didaktickou techniku. Obdobně
jako při předešlé inspekční činnosti žáci prokazovali rozdílnou úroveň jazykových znalostí
a dovedností, obsahová a časová diferenciace úkolů však byla zařazena jen ojediněle.


                                           3/7
Společným znakem všech sledovaných hodin matematiky byla převážně efektivní
komunikace se žáky. Ve výuce vhodně probíhalo procvičování i opakování učiva s důrazem
na rozvoj matematické gramotnosti. Všechny hodiny byly vedeny didakticky a metodicky
správně, bylo postupováno od jednoduššího učiva ke složitějšímu. Společné opakování již
probraného učiva nebo odvozování nových poznatků podporovalo pochopení probíraných
jevů v širších souvislostech. Výuka byla efektivně podpořena didaktickou technikou nebo
pracovními listy. Samostatná práce žáků byla účelně doplňována párovou prací žáků. Žáci
byli systematicky vedeni k pečlivému vypracování úloh s volbou strategie řešení. Práce
s chybou podporovala aktivní proces učení žáků. Individuální podpora ze strany učitele byla
poskytována jak žákům s potřebou podpůrných opatření, tak i žákům nadaným.


                          Hodnocení výsledků vzdělávání
Pozitivem nastaveného systému poradenských služeb je úzká týmová spolupráce školního
poradenského pracoviště s vedením školy, třídními učiteli, pedagogickými pracovníky,
odborníky ze školských poradenských zařízení a se zákonnými zástupci žáků. Na základě
průběžného vyhodnocování informací o žácích jsou efektivně upravovány vzdělávací
strategie s ohledem na jejich individuální vzdělávací potřeby. Výhoda prostředí malé školy
umožňuje pružně reagovat na zjištěné problémy žáků a zaměřit preventivní mechanismy
podle identifikovaných potřeb prostřednictvím školního preventivního programu.
Úspěšnou adaptaci na nároky středoškolského studia i posílení vzájemných vztahů mezi
žáky podporuje adaptační kurz prvních ročníků a projektový týden žáků vyšších ročníků.
Žáci jsou vhodně zapojováni do akcí školy, do tradičních regionálních i celostátních soutěží
a prezentace školy na veřejnosti.
Absence žáků je mírně vyšší v prvním ročníku studia čtyřletého vzdělávání. Vhodně
nastavený systém prevence sociálně patologických jevů umožňuje předcházet vzniku
rizikového chování. V případě ojedinělého výskytu nežádoucích jevů (například
neomluvená absence) škola důsledně uplatňuje stanovená pravidla včetně účinného
udělování výchovných opatření. Koordinátorkám poradenského pracoviště se podařilo
efektivně zapojit ohrožené žáky do projektu Prevence předčasných odchodů ze vzdělávání.
Škola cíleně využívá pochvaly jako pozitivního motivačního nástroje, oceňuje především
přístup žáků ke vzdělávání i jejich účast na školních akcích.
Neprospívajícím žákům je nabízena cílená podpora, např. individualizovaná výuka,
konzultace. Někteří jednotlivci opakují ročník, dlouhodobě neúspěšným žákům škola nabízí
možnost přestupu na obor vzdělání s výučním listem a možnost zakončit studium
závěrečnou zkouškou. Významná část předčasně končících žáků odchází ze školy po prvním
ročníku vzhledem k tomu, že zvolený obor neodpovídá jejich původní představě o jeho
náplni (zejména manuální práce a praktická cvičení v terénu). Žákům, kteří úspěšně
zakončili studium tříletého oboru s výučním listem Zahradník, škola umožňuje nástup do
vyššího ročníku čtyřletého maturitního oboru. Není však zřejmé, zda má škola nastavená
kritéria pro přijímání žáků do vyššího ročníku, např. stanovení zkoušek k ověření úrovně
znalostí a dovedností ve vztahu k předmětům společné části MZ.
Ve sledovaném období tří školních let 2019/2020 až 2021/2022 téměř dvě třetiny žáků, kteří
byli přijati do maturitního oboru vzdělání, úspěšně dokončily maturitní studium, přičemž
maturitní zkoušku konali všichni přihlášení žáci. Vždy se jednalo o malé počty žáků. Od
posledního inspekčního hodnocení v roce 2021 se tak počet žáků, kteří od nástupu ke studiu
úspěšně zakončili studium maturitní zkouškou, zvýšil z 25 % na 61 %.



                                            4/7
Z analýzy výsledků vzdělávání žáků neúspěšných u maturitní zkoušky vyplývá, že
dosahované výsledky v průběhu vzdělávání korespondují s podprůměrnými výsledky na
konci studia.
Hrubá neúspěšnost žáků školy ve společné části MZ, vyjadřující podíl součtu žáků u zkoušky
neúspěšných a zkoušku nekonajících ku počtu žáků přihlášených, má ve sledovaném období
i přes přijatá opatření kolísavou úroveň. Více žáků neuspělo v anglickém jazyce, jeden žák
neuspěl v českém jazyce. Jednotlivci konající zkoušku z matematiky vždy uspěli. V roce
2020 tak hrubá neúspěšnost činila 18 %, což přibližně odpovídalo průměru hrubé
neúspěšnosti v příslušné skupině oborů v celorepublikovém průměru. V roce 2021 se hrubá
neúspěšnost školy zvýšila na 46 %. Významný vliv na zvýšenou hrubou neúspěšnost
v uvedeném roce měla skutečnost, že maturitní zkoušku konali žáci, kteří znovu nastoupili
do 4. ročníku po třech neúspěšných pokusech u MZ, a jeden žák, který nastoupil do
3. ročníku po úspěšném absolvování závěrečné zkoušky. V roce 2022 neuspěli vždy po jedné
zkoušce z českého a z anglického jazyka pouze dva žáci a hrubá neúspěšnost opět klesla na
18 %. Přesto však je vyšší, než celorepublikový průměr v dané skupině oborů,
a nekoresponduje s trendy ve středním odborném vzdělání, tj. postupný pokles hrubé
neúspěšnosti žáků ve společné části MZ.


                                          Závěry
Vývoj školy
Opatření přijatá na základě zjištění z předešlé inspekční činnosti jsou ve vztahu k úspěšnosti
ve společné části maturitní zkoušky pouze částečně účinná, což se projevuje kolísavými
výsledky žáků ve společné části maturitní zkoušky, přetrvávají nadále některé nedostatky
v průběhu vzdělávání. Vzrostl celkový počet žáků, zejména počet žáků v maturitním oboru.
Silné stránky
- nastavený systém poradenských služeb umožňuje úzkou součinnost s pedagogickými
   pracovníky.
Slabé stránky a/nebo příležitosti ke zlepšení
- nevyrovnaná úroveň výsledků žáků ve společné části MZ,
- nízké využití kooperativních forem práce i aktivizujících metod v části výuky, menší
   prostor pro souvislejší slovní projev žáků,
- nízká míra zapojení žáků do evaluačního procesu ve výuce, především nedostatečné
   využívání vzájemného hodnocení žáků podle stanovených kritérií či sebereflexe vlastního
   učebního pokroku,
- opomíjení didaktických závěrů vyučovacích hodin,
- nedostatečné zaměření dalšího vzdělávání pedagogických pracovníků na oblast
   inovativních metod výuky a oborové didaktiky předmětů společné části MZ.
Doporučení pro zlepšení činnosti školy
- vykonávat důslednou kontrolu účinnosti přijatých opatření ve vztahu ke kvalitě výchovně
  vzdělávacího procesu a úspěšnosti žáků ve společné části MZ,
- do výuky zařazovat metody a formy práce podporující samostatný slovní projev žáků,
  skupinovou a kooperativní práci, zvýšit názornost výuky efektivním využíváním různých
  informačních zdrojů,




                                             5/7
- začleňovat do výuky motivační úvod a didaktický závěr hodin, využívat formativní
  hodnocení a zapojit žáky do evaluačních aktivit umožňujících reflexi vzdělávacího
  procesu,
- diferencovat a individualizovat výuku v cizích jazycích vzhledem k různé úrovni
  jazykových znalostí a dovedností žáků,
- stanovit kritéria pro přijímání žáků do vyššího ročníku, např. zkoušky k ověření úrovně
  znalostí a dovedností ve vztahu k předmětům společné části MZ,
- zaměřit další vzdělávání pedagogických pracovníků zejména na aktivizující metody ve
  výuce.


Pro účely zvýšení dotací právnická osoba vykonávající činnost školy nedosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


            Seznam dokladů, o které se inspekční zjištění opírají
 1.   Výpis z rejstříku škol a školských zařízení – stav k termínu inspekční činnosti
 2.   Inspekční zpráva, Čj. ČŠIA-1266/21-A, přijatá opatření ředitele
 3.   Školní matrika včetně výsledků vzdělávání žáků, stav k termínu inspekční činnosti
 4.   Doklady o přijímání uchazečů ke vzdělávání – výsledky jednotné přijímací zkoušky
      za období 2018 – 2019, vzorek spisů z přijímacího řízení a kritéria přijímacího řízení
      do prvního ročníku za školní roky 2021/2022 a 2022/2023
 5.   Dokumentace školního poradenského pracoviště včetně strategie předcházení školní
      neúspěšnosti, stav k termínu inspekční činnosti
 6.   Dokumentace ke kontrolní a hospitační činnosti vedení školy, školní roky 2020/2021
      až 2022/2023
 7.   Dokumentace o ukončování vzdělávání MZ – školní roky 2019/2020 – 2022/2023,
      výsledky ve společné části MZ za období 2020 – 2022
 8.   Školní vzdělávací program maturitního oboru včetně dodatků, účinné k termínu
      inspekční činnosti
 9.   Výroční zprávy o činnosti školy za školní roky 2019/2020 - 2021/2022
10.   Třídní knihy a rozvrh vyučovacích hodin, stav k termínu inspekční činnosti
11.   Školní řád střední školy účinný k termínu inspekční činnosti
12.   Záznamy z pedagogických rad a z jednání předmětových komisí – školní roky
      2020/2021 – 2022/2023
13.   Výběr z personální dokumentace pedagogických pracovníků – školní roky 2020/2021
      – 2022/2023


                                        Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na



                                           6/7
e-podatelnu csi.a@csicr.cz s připojením elektronického podpisu, a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Lucie Burešová, školní inspektorka,
 vedoucí inspekčního týmu
 Ing. Stanislava Grundová, školní
 inspektorka

 Mgr. Hana Vejrážková, školní inspektorka




Datem vyhotovení inspekční zprávy se rozumí datum posledního podpisu člena inspekčního
týmu.




                                            7/7
                                       Česká školní inspekce
                                        Pražský inspektorát
  ____________________________________________________________________________________________________________


                                                                                         V Praze 4. 4. 2023
                                                                                      Čj.: ČŠIA-1155/23-A



                                   Stanovisko k připomínkám

Jednatelka právnické osoby Střední zahradnická škola a Střední odborné učiliště s.r.o. (dále
„škola“) podala připomínky k inspekční zprávě čj. ČŠIA-3033/22-A. Podle § 174 odst. 11
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů, může podat připomínky k obsahu
inspekční zprávy České školní inspekci (dále ČŠI“) ředitel školy. ČŠI se i přes uvedenou
skutečnost zabývala připomínkami k obsahu inspekční zprávy podanými jednatelkou školy a
vyřídila je s níže uvedeným závěrem.
Jednatelka školy v připomínkách uvádí:
   1. Hodnocení podmínek vzdělávání
Tvrzení, že přijatá opatření včetně zvýšení četnosti hospitační činnosti ve výuce
maturitních předmětů nejsou stále dostatečně efektivní a nevedou k eliminaci
nevhodných vzdělávacích postupů ani ke snížení hrubé neúspěšnosti žáků ve společné
části maturitní zkoušky (dále „MZ“) v celorepublikovém srovnání, je zavádějící
a nepřezkoumatelné. Na základě přijatých opatření se ve školním roce 2021/2022 snížila
hrubá neúspěšnost na 18 %.
Stanovisko inspekčního týmu:
ČŠI tuto skutečnost konstatovala na základě zjištění z hospitační činnosti a z podrobné analýzy
výsledků žáků ve společné části MZ. V inspekční zprávě je konstatováno, že se ve výuce
objevují některé didaktické nedostatky přetrvávající od předchozí inspekční činnosti v roce
2021, jako je např. nedostatek aktivizačních metod v části výuky, nízká míra zapojení žáků do
evaluačního procesu využitelná k sebereflexi vlastního učebního pokroku a opomíjení
didaktických závěrů vyučovacích hodin. Nedostatky ve vzdělávacím procesu mají souvislost
i s dalšími zjištěnými skutečnostmi, zejména s menší důsledností vedení školy při vyžadování
dodržování stanovených doporučení či opatření ke zlepšení kvality vzdělávacího procesu,
s méně efektivní činností metodických sdružení, která věnují menší pozornost pojetí výuky
daného předmětu, metodice a didaktice výuky, a s nastavením dalšího vzdělávání
pedagogických pracovníků, které je v nízké míře zaměřeno na aktivizující formy práce
a inovativní výukové metody.
Analýza výsledků vzdělávání dokládá, že v roce 2019/2020 činila hrubá neúspěšnost žáků ve
společné části MZ 18 %, v roce 2020/2021 vzrostla hrubá neúspěšnost na 46 %. Přestože v roce


                                                      1/4
2021/2022 došlo k výraznému poklesu hrubé neúspěšnosti až na 18 %, škola nedosahuje
výsledků ve společné části MZ na celorepublikové úrovni. V hodnoceném období tří školní let
byly výsledky ve společné části MZ kolísavé, ve srovnání se stejnou skupinou oborů horší.
Nelze tedy jednoznačně konstatovat, že by došlo ke stabilizaci výsledků žáků ve společné části
MZ.
Výše uvedená zjištění dokládají, že přijatá opaření nejsou stále dostatečně efektivní a nevedou
k eliminaci nevhodných vzdělávacích postupů ani ke snížení hrubé neúspěšnosti žáků ve
společné části MZ v celorepublikovém srovnání. ČŠI si je vědoma toho, že některá opatření,
např. nově nastavená kritéria přijímání žáků ke vzdělávání, se vzhledem ke krátké době jejich
účinnosti neprojevila ve výsledcích žáků při ukončování vzdělávání. Pro zlepšení výsledků
žáků ve společné části MZ a eliminaci nevhodných vzdělávacích postupů je však třeba přijmout
další, školou dosud nerealizovaná opatření, jež jsou uvedena v Závěrech inspekční zprávy (viz
Doporučení pro zlepšení činnosti školy).

   2. Hodnocení průběhu vzdělávání
Hodina českého jazyka zaměřená na přípravu žáků k MZ byla hodnocena ČŠI velmi
dobře. Tuto hodinu při hospitační činnosti osobně navštívil ředitel školy a v rámci
pohospitačního pohovoru byla konstatována některá pozitivní zjištění, která ve zprávě
nebyla uvedena, což nekoresponduje s přijatým celkovým hodnotícím závěrem.
Stanovisko inspekčního týmu:
V hospitované výuce českého jazyka a literatury byly shledány nedostatky uvedené v inspekční
zprávě, inspekční tým ve zprávě mj. konstatoval, že „kvalitu výuky českého jazyka a literatury
se však nepodařilo dostatečně zlepšit.“. Pouze jedna hodina českého jazyka zaměřená na
přípravu žáků k MZ byla hodnocena kladně, což koresponduje s textem v inspekční zprávě:
„Pouze v malé části hodin byli do výuky zapojeni téměř všichni žáci, jejich dovednosti byly
podporovány vzhledem k požadavkům MZ, např. systematická práce s uměleckým textem
zaměřená na samostatné vyhledávání klíčových informací nebo určení slohového útvaru či
pojmenování použitých jazykových prostředků.“ Ve zbývajících hospitovaných hodinách byly
zjištěny metodické a didaktické nedostatky. Inspekční zpráva je psána v anonymizované
podobě se zobecňujícím hodnocením. Vzhledem k tomu není možné uvádět výčet všech
pozitivních či negativních zjištění.
Ředitel školy byl informován o zjištěních inspekčního týmu z průběhu vzdělávání při závěrech
z inspekční činnosti, tedy o kvalitě výuky v českém jazyce a literatuře.


   3. Hodnocení výsledků vzdělávání
ČŠI konstatovala v této oblasti pozitiva, např. že se zvýšil počet žáků, kteří úspěšně
zakončili studium maturitní zkouškou. Hrubá neúspěšnost žáků má kolísavou úroveň,
nejedná se tedy o dlouhodobou neúspěšnost. Při ústním hodnocení bylo ČŠI konstatováno,
že došlo k výraznému posunu a škola pracuje na zvyšování úspěšnosti ve společné části
MZ. Ve zprávě je uvedeno, že hrubá neúspěšnost byla v roce 2020 18 %, což odpovídalo
průměru hrubé neúspěšnosti v celorepublikovém srovnání, v roce 2021 se zvýšila na
46 %, v roce 2022 opět klesla na 18 %. V letech 2020 a 2022, kdy byla hrubá neúspěšnost
pouze 18 %, tvořili tuto neúspěšnost především žáci z Ukrajiny, pro které je studium
náročnější. Vzhledem k nízkému počtu maturujících žáků se každý neúspěšný žák podílí
vysokým procentem na neúspěšnosti.
Při závěrech z inspekční činnosti, kterých se zúčastnili čtyři členové týmu, ředitel školy
a jednatelka školy, bylo kromě jiného konstatováno, že pro účely zvýšení dotací právnická
osoba vykonávající činnost školy dosahuje výsledků hodnocení dosahovaných podle
§ 5 odst. 3 písm. b) zákona č. 306/1999 Sb., o poskytování dotací soukromým školám,
předškolním a školským zařízením, ve znění pozdějších předpisů. Vedení školy bylo
následně na jednání 20. 2. 2023 iniciovaném ze strany ČŠI sděleno, že došlo ke změně
výroku podle výše uvedeného právního předpisu. Jednatelka školy chápe tento postup
jako nestandardní a v rozporu se zásadou legitimního očekávání.
Stanovisko inspekčního týmu:
Inspekční tým správně vyhodnotil kvalitativní posun, který škola učinila od předchozích dvou
inspekčních hodnocení. Jedná se však o posun v rámci školy v krátkém časovém horizontu,
nikoliv v kontextu se středními odbornými školami, respektive stejnou skupinou oborů. S touto
skutečností byli ředitel školy a jednatelka školy prokazatelně seznámeni na jednání 20. 2. 2023
za přítomnosti zástupkyně ředitele Pražského inspektorátu a vedoucí inspekčního týmu.
V inspekční zprávě je sice konstatováno, že se zvýšil počet žáků, kteří od nástupu ke studiu
úspěšně zakončili studium maturitní zkouškou, z 25 % na 61 %, ze sdělení ale mj. implicitně
vyplývá, že stále přetrvává vysoký podíl žáků, tj. více než třetina, kteří studium předčasně
ukončují. V rámci školy se sice jedná o zlepšení, ale z hlediska efektivity vzdělávání, toto nelze
chápat jako dostatečné pozitivum. Přestože v roce 2022 klesla hrubá neúspěšnost žáků ve
společné části MZ na 18 %, stále nedosahuje celorepublikového průměru v dané skupině oborů,
což nekoresponduje s trendy ve středním odborném vzdělání, tj. postupný pokles hrubé
neúspěšnosti žáků ve společné části MZ. V případě žáků ukrajinské národnosti, kteří neuspěli
u MZ v roce 2020 a 2022, se nejednalo o osoby, které by pobývaly na území České republiky
kratší dobu. Podle § 20 odst. 4 školského zákona mají žáci, kteří se vzdělávali alespoň 4 roky
v předcházejících 8 letech před příslušnou zkouškou mimo území České republiky, na úpravu
podmínek a způsobu konání zkoušky ze zkušebního předmětu český jazyk a literatura
u společné části MZ tak, aby byla zachována rovnost přístupu ke vzdělávání. Škola má navíc
povinnost vytvářet podmínky pro vzdělávání žáků s odlišným mateřským jazykem. V roce 2021
se hrubá neúspěšnost školy zvýšila na 46 %. Významný vliv na zvýšenou hrubou neúspěšnost
v uvedeném roce měla skutečnost, že maturitní zkoušku konali žáci, kteří znovu nastoupili do
4. ročníku po třech neúspěšných pokusech u MZ, a jeden žák, který nastoupil do 3. ročníku po
úspěšném absolvování závěrečné zkoušky.
Po celkové supervizi inspekčních výstupů vedením Pražského inspektorátu bylo konstatováno,
že žáci nadále nedosahují ve společné části MZ srovnatelných výsledků se stejnou skupinou
oborů, jejich výsledky u společné části MZ nejsou stabilní a dlouhodobě přetrvávají některé
nedostatky ve výchovně vzdělávacím procesu, které mají souvislost s kontrolní činností vedení
školy (podrobněji viz bod č. 1). Z výše uvedeného vyplynulo, že opatření přijatá školou ke
snížení hrubé neúspěšnosti žáků nejsou dostatečně účinná a je nutné přijmout opatření další
(podrobněji viz bod č. 1).
Vzhledem ke skutečnosti, že ČŠI prokazatelně projednala konečné závěry z inspekční činnosti
ve škole dne 20. 2. 2023, nedošlo k porušení zásady legitimního očekávání.


Mgr. Lucie Burešová
vedoucí inspekčního týmu
Střední zahradnická škola a Střední odborné učiliště s.r.o.
JUDr. Livia Kaněrová
jednatelka školy
Veleslavínská 282
16200 Praha 6
ID DS: bnzmbq7
Na vědomí:
Ing. Bc. Ivan Roušal, ředitel školy
