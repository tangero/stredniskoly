                                    Česká školní inspekce
                                  Jihomoravský inspektorát
_________________________________________________________________________________________________________ ___




                         IN S P E K Č N Í ZP R ÁVA
                                           Čj. ČŠIB-541/22-B


Název                                Střední odborná škola MORAVA o.p.s.
Sídlo                                Řehořova 1165/5, Černovice, 618 00 Brno
E-mail                               sos-morava@sos-morava.cz
IČ                                   25549804
Identifikátor                        600013731
Právní forma                         obecně prospěšná společnost
Zastupující                          Ing. Bc. Petra Kalousková
Zřizovatel                           Český svaz žen z. s.
                                     Ostrovského 253/3, Smíchov, 150 00 Praha 5,
                                     IČ: 004 42 801
Místo inspekční činnosti             Řehořova 1165/5, Brno
Termín inspekční činnosti            12., 19., 20. a 22. 4. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b), c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.




2021/2022
                                   Charakteristika
Střední odborná škola Morava o.p.s. (dále škola), vykonává činnost střední školy. Poskytuje
vzdělávání ve třech oborech středního vzdělání zakončených maturitní zkouškou. Jedná se
o obory 75-41-M/01 Sociální činnost (denní i dálková forma vzdělávání), 68-43-M/01
Veřejnosprávní činnost, 63-41-M/02 Obchodní akademie (oba denní forma vzdělává ní).
V oboru Obchodní akademie škola již vzdělávání nenabízí, v letošním školním roce ukončí
vzdělávání žáci posledního maturitního ročníku. Počet žáků se od poslední inspekční
činnosti mírně zvýšil, k datu inspekční činnosti se ve škole vzdělávalo 194 žáků v denní
formě a 89 v dálkové formě vzdělávání. Škola nemá svoji školní jídelnu ani jídelnu
- výdejnu, pro žáky je aktuálně zajištěno smluvní stravování.
Škola v době inspekční činnosti vzdělávala 54 žáků se speciálními vzdělávacími potřebami
(dále SVP), pro 18 z nich vypracovala individuální vzdělávací plán.
Žáci vykonávají odbornou praxi ve firmách (u sociálních partnerů), se kterými škola uzavírá
smluvní vztah.


                         Hodnocení podmínek vzdělávání
Škola má Koncepci vedení a rozvoje školy na období od 2021 - 2026, kterou vypracovala
ředitelka po nástupu do funkce. Dlouhodobé a hlavní cíle jsou reálně stanoveny a vycházejí
z objektivního hodnocení výsledků SWOT analýzy. Jde o živý a otevřený dokument, který
počítá se spoluprací všech účastníků vzdělávání. V koncepci jsou jasně nastavené cíle, které
jsou v souladu s profilem absolventa a směřují k podpoře vzdělávacích potřeb žáků
i ke zlepšení výsledků ve vzdělávání. Škole se daří postupně naplňovat stanovené priority
jejího rozvoje, v materiální oblasti škola vykazuje progresivní posun (moderní interiér
učeben, vstup do školy a vybavení didaktickou technikou). Účinnost konkrétních opatření
ke zlepšení průběhu a výsledků vzdělávání se však vzhledem ke krátké době působení
ředitelky výrazněji neprojevila.
Ředitelka působí na vedoucím pracovním místě druhým školním rokem a v rámci
pedagogického vedení školy účelně delegovala kompetence a odpovědnost za konkrétní
úkoly zejména na svoji zástupkyni. Poradními orgány ředitelky školy jsou pedagogická rada
a garanti jednotlivých předmětů, chybí nastavení metodických orgánů pro jednotný přístup
k průběhu vzdělávání a hodnocení výsledků. Přenos informací mezi pedagogy je funkční,
založený na osobním kontaktu, pravidelných poradách a elektronické komunikaci.
Systém kontrolní a hospitační činnosti je ve škole částečně funkční, sledování průběhu
vzdělávacího procesu je prováděno v dostatečné míře. Vyučujícím je poskytována zpětná
vazba k jejich práci, chybí následné sledování a vyhodnocování účinnosti přijatých opatření
vedením školy. Začínajícím pedagogům je poskytována dostatečná metodická podpora
ze strany zkušenějších kolegů.
Vedení školy plánuje další vzdělávání pedagogických pracovníků, realizací vzdělávac íc h
akcí ale nejsou v dostatečné míře prohlubovány znalosti a dovednosti učitelů v didaktické
oblasti, zejména v uplatňování pestrých a různorodých aktivizujících metod a forem výuky,
účelné práci se vzdělávacím cílem, což bylo patrné i při inspekčních hospitacích.
Poradenské služby zajišťuje školní poradenské pracoviště (dále ŠPP), jehož členky
(výchovná poradkyně, kariérová poradkyně a metodička prevence) úzce spolupracují.
Vedení školy neurčilo v činnosti ŠPP konkrétní odpovědnou osobu za koordinaci pracoviště,
což snižuje efektivitu vzájemné spolupráce. Výchovná poradkyně zabezpečuje péči o žáky
se SVP. Informace o podpůrných opatřeních pravidelně vyučujícím předává prostřednictvím


2021/2022                                    2
informačního systému školy, při individuálních konzultacích i na jednáních pedagogické
rady. Učitelé však tyto informace ve výuce žáků se SVP využívají jen v omezené míře. Škola
průběžně sleduje výsledky vzdělávání žáků a výskyt rizikového chování žáků. Jednotlivé
případy jsou projednávány na pravidelných jednáních pedagogické rady a ve spolupráci
s třídními učiteli i pracovníky školního poradenského pracoviště individuálně řešeny.
Kariérová poradkyně zajišťuje žákům kvalitní poradenskou podporu při rozhodování
spojeném s jejich dalším vzděláváním nebo profesní volbou. Náležitou pozornost věnuje
škola prevenci rizikového chování žáků. Metodička prevence vypracovala preventivní
strategii školy, ze které vychází pro každý rok sestavený minimální preventivní program
reagující na konkrétní potřeby školy. Ve spolupráci s třídními učiteli průběžně sleduje
a mapuje klima tříd. V případě výskytu projevů rizikového chování jsou jednotlivé případy
projednávány ve spolupráci s třídními učiteli a individuálně řešeny, k čemuž škola přijímá
účinná opatření.
Materiálně - technické podmínky pro vzdělávání žáků vedení školy postupně zlepšuje.
Prostředí školy od poslední inspekční činnosti doznalo znatelného zlepšení nejen ve
vnitřních prostorách budovy, která je bezbariérového typu. Společné prostory školy jsou
zajímavě vyzdobeny výtvarnými pracemi talentovaných žáků. V odborném vzdělává ní
nejsou vhodně zajištěny materiální podmínky směrem k oboru Sociální činnost (škole chybí
větší odborná učebna pro zmiňovaný obor). Také celkové zázemí pro tělesnou výchovu není
vzhledem k potřebám školy optimální. Školní tělocvična nemá potřebnou velikost, i když
vybavením a bezpečnostními prvky odpovídá potřebnému standardu. Nedostatek fyzické
aktivity po dlouhém období distanční výuky pomáhá škole průběžně odstraňovat v tomto
školním roce založený Školní sportovní klub, který pracuje pod hlavičkou Asociace školních
sportovních klubů. Sportovní klub využívá pro své aktivity nejen vnitřní prostory, ale přes
sezonu aktivně vyhledává i venkovní prostředí. Široká škála sociálních partnerů a efektivně
využívané odborné exkurze pořádané školou umožňují zvyšovat odborný růst žáků. Jde
například o nadstandardní spolupráci se sociálními zařízeními nebo odborné exkurze u
obecných soudů v Brně.
Škola je menší velikosti, což se projevuje kladným vztahem k žákům i operativním
přístupem k řešení jejich problémů. Při realizaci vzdělávacích činností dbá na reálné fyzické
a psychické bezpečí všech aktérů vzdělávání a podporu rozvoje zdravého životního stylu.


                          Hodnocení průběhu vzdělávání
Průběh vzdělávání žáků byl sledován ve všech vzdělávacích oborech denní i dálkové formy
studia. Ve větší části sledovaných hodin využívali pedagogové méně pestrou škálu metod
a forem výuky, což vedlo k nerovnoměrnému zapojení žáků v navštívených hodinách včetně
poklesu jejich aktivity. Výrazněji byly aktivizující prvky využívané ve výuce cizího jazyka
a některých odborných teoretických předmětech. Nedostatečná práce se vzdělávacími cíli,
které učitelé často zaměňovali za téma vyučovací hodiny, a nedostatek času v závěru
vyučovací hodiny, neumožňovaly společné vyhodnocení splnění vzdělávacích cílů.
Dostatečná pozornost nebyla rovněž věnována shrnutí učiva v závěru vyučovacích hodin
za účelem získání zpětné vazby o jeho pochopení žáky. K vyhledávání, vyhodnoce ní
a používání informací z různých zdrojů byli žáci vedeni spíše ojediněle. Podpora nadaných
žáků a žáků s SVP nebyla vždy ve výuce efektivně realizována.
Pozitivem sledovaných hodin odborných předmětů bylo propojení učiva s praktickými
zkušenostmi žáků i využití mezipředmětových vztahů. Žáci samostatně, ale i s účinnou
podporou pedagogů řešili problémové úlohy, což významně zvyšovalo efektivitu jejich
vzdělávání. Žákům s SVP byla v některých hodinách poskytována podpora asistentů


2021/2022                                    3
pedagoga, jejich role byla spíše pomocná, do realizace výuky nebyli aktivněji zapojeni.
Vzájemná spolupráce mezi žáky byla zařazována spíše ojediněle a využité výukové metody
málo podporovaly rozvoj kritického myšlení. V dálkové formě vzdělávání byla výuka spíše
pojata jako příprava k maturitní zkoušce, tedy opakování a zkoušení s poskytnutím zpětné
vazby vyučujícím. Formování návyků sebehodnocení a vzájemného hodnocení v průběhu
tohoto typu výuky pro formování sociálních kompetencí žáků zcela chybělo.
Ve vzdělávací oblasti Jazyk a jazyková komunikace byla sledována rozdílná kvalita výuky.
V anglickém jazyce byla výborně zajištěná úroveň cizojazyčného prostředí. Žáci byli díky
tomu aktivní a ochotně i s přehledem plnili zadané úkoly. Ve větší míře prokazovali
výbornou znalost cizího jazyka, byli schopní jazykově správně vést rozhovory a flexib ilně
řešit různá problémová cvičení. Komunikativní a sociální dovednosti žáků byly vhodně
rozvíjeny za pomoci kooperativních činností, které se účelně prolínaly celou výukou
anglického jazyka. V hodinách českého jazyka převažoval frontální způsob vzdělává ní
doplněný samostatnou prací a řízeným rozhovorem s učiteli. Žáci plnili stejné úkoly, nebyla
uplatněna diferenciace a zohledněny vzdělávací potřeby jednotlivých žáků.
V hospitovaných hodinách vzdělávací oblasti Člověk a společnost převládal frontální způsob
výuky, byla zařazena také skupinová práce, která ovšem nebyla uplatněna ve zdařilé podobě.
Chyběly aktivity, které by žákům umožňovaly objevovat nové poznatky samostatně, hledat
příčinné souvislosti mezi jejich zkušenostmi, reálným životem a probíraným učivem.
Vzdělávací cíl v těchto hodinách byl zaměřen pouze na získání znalostí, bez rozvíje ní
klíčových kompetencí.
Ve vzdělávací oblasti Člověk a příroda byla výuka názorná a vhodně organizovaná ve vztahu
k probíranému tématu formou práce žáků v menších skupinách. Probíhala ve svižné m
tempu, pro žáky zajímavá, zábavná a motivující. Vyučující i žáci účelně využívali digitá lní
technologie při řešení konkrétních prakticky orientovaných úkolů.
Ve sledovaných hodinách vzdělávací oblasti Matematika a její aplikace jen v menší míře
docházelo k rozvíjení logického a matematického myšlení u žáků. Ti měli jen málo
příležitostí na zapojení do výuky jiným způsobem než samostatnou prací a opisováním
předkládaného řešení z tabule, případně z prezentace.
V tělesné výchově probíhaly kruhové tréninky zaměřené na posílení svalových skupin
v oblasti dolních končetin. Vyučující poskytoval vhodnou zpětnou vazbu žákům, kteří tak
měli optimální možnost korigovat chyby, kterých se dopouštěli. Koncem hodin vyučujíc í
efektivně věnoval pozornost posilovacím a kompenzačním cvičením, které přispívají
ke správným funkcím pohybového aparátu v běžném životě.


                          Hodnocení výsledků vzdělávání
Informování žáků a zákonných zástupců nezletilých žáků o průběžných výsledcíc h
vzdělávání je zajištěno prostřednictvím školního informačního systému. Třídní schůzky jsou
zákonným zástupcům kromě prezenční formy nabízeny i on-line. Učitelé hodnotí
dosahované výsledky vzdělávání žáků podle pravidel v obecné rovině nastavenýc h
ve školním řádu. Pro jednotlivé vyučovací předměty mají učitelé zpracované další
podrobnější podmínky klasifikace (např. počet testů, písemných prací, ústního zkoušení,
aktivní účast v hodinách, plnění zadaných úkolů apod.), které nejsou součástí školního řádu.
Systém podmínek pro klasifikaci není v rámci školy jednotně nastavený a pro žáky a jejich
zákonné zástupce dostatečně transparentní.




2021/2022                                    4
Výsledky vzdělávání škola sleduje a analyzuje. Výsledky některých žáků jsou negativně
ovlivněny jejich vyšší absencí. Tito žáci jsou často na konci klasifikačního období z jednoho
či více předmětů nehodnoceni. Na konci prvního pololetí aktuálního školního roku bylo
nehodnoceno cca 9 % žáků denní formy vzdělávání a téměř 20 % žáků dálkové formy
vzdělávání, a to i přesto, že škola umožňuje žákům s vysokou absencí (nad 30 %
zameškaných hodin v daném vyučovacím předmětu) individuální dozkoušení před
uzavíráním klasifikace. Tento nástroj sice žákům umožňuje doplnit si známky potřebné
k hodnocení výsledků vzdělávání na vysvědčení, avšak ke snižování absence žáků
nepřispívá. Postupy při řešení neomluvené absence a k prevenci záškoláctví má škola
nastaveny ve školním řádu, jedná se zejména o výchovné pohovory s žáky, výchovné
komise a spolupráci se zákonnými zástupci nezletilých žáků. Škola vyvíjí snahu ke snížení
absence, provádí analýzu a hledá její příčiny. Opatření přijatá školou ke snižování absence
však zatím nejsou dostatečně účinná.
Podíl neprospívajících žáků se v posledních třech letech vyvíjel nerovnoměrně. Průměrně
za toto období neprospělo téměř 10 % žáků, přičemž ve školním roce 2019/2020 to byly
pouze 3 % neprospívajících žáků v důsledku zohlednění specifických podmínek v období
distanční výuky. Úspěšnost žáků při ukončování vzdělávání maturitní zkouškou byla
dlouhodobě nízká. V průměru za tři poslední uzavřené školní roky 2018/2019 až 2020/2021
se hrubá neúspěšnost (vypovídá o tom, jak velká část žáků z celkového počtu žáků
přihlášených k maturitní zkoušce nebyla úspěšná, tj. buď ji nekonala nebo u ní neuspěla)
pohybovala ve společné části maturitní zkoušky kolem 32 %. K částečnému zlepšení došlo
až v loňském školním roce 2020/2021 ve společné části maturitní zkoušky. V profilové části
maturitní zkoušky byly v posledních třech letech výsledky vyrovnané, hrubá neúspěšnost
se pohybovala kolem 11 %.
Škola má jednotně nastavené postupy k předcházení školní neúspěšnosti. Jedná se zejména
o individuální přístup k žákům, nabídku individuálních konzultací, spolupráci se zákonnými
zástupci nezletilých žáků, spolupráci se školskými poradenskými zařízeními, hodnocení
pozitivních výkonů žáků a podporu žáků při zkoušení (např. oznamování termínů zkoušení
z konkrétního učiva, umožňování opakovaného opravného zkoušení aj.). Konzultač ní
hodiny jsou sice pevně stanovené, avšak účast žáků na nich a jejich účinnost škola nesleduje.
Problémem je zejména nízká motivace jednotlivých žáků k účasti na nabízeném doučování.
Vzhledem ke krátké době od zpracování a realizace strategie předcházení školní
neúspěšnosti škola celkovou účinnost stanovených postupů nemohla vyhodnotit a jejich
případný efekt se zatím v úspěšnosti žáků při ukončování vzdělávání neprojevil.
Studentský parlament, který působí na škole, přispívá k otevřené komunikaci žáků
s vedením školy i pedagogy. Vytváří dobré podmínky pro aktivní spolupráci žáků při
předkládání námětů, řešení případných problémů i organizování různých školních aktivit.
Škola je zapojena do projektu KAP JMK II s názvem „Extra třída“, kde žáci vymýš lí
a následně realizují nápad zkrášlení venkovního prostředí v okolí školy, s přínosem do jejich
sociálních kompetencí. Žáci se průběžně zapojují do různých soutěží např. soutěž „Firemní
dny Jihomoravského kraje“, kde vypracovali a odprezentovali projekt před budoucími
zaměstnavateli (žákyně školy byla ve vítězném družstvu). Úspěchem skončila i soutěž
„Výzkum a monitoring daňové gramotnosti žáků SŠ“ ve spolupráci s Mendelovou
univerzitou. Škola má navázané partnerství s celou řadou institucí, kterých účelně využívá
při odborném vzdělávání.




2021/2022                                    5
                                        Závěry
Vývoj školy
- Došlo ke změně na vedoucím místě ředitelky školy.
- Tento školní rok je ukončena nabídka vzdělávacího oboru Obchodní akademie, který
  je nahrazen vzdělávacím oborem Ekonomika a podnikání.
- Byl založen školní sportovní klub, který je registrován v Asociaci školních sportovních
  klubů.
- Zlepšily se materiální podmínky školy zejména ve vybavení interiéru učeben, vstupu
  do školy a dovybavení didaktickou technikou.
Silné stránky
- Široká škála sociálních partnerů a bohaté portfolio exkurzí pořádané školou umožňuje
  odborný růst žáků.
- Podnětné prostředí školy umožňuje žákům optimální osobní rozvoj.
- Průběh vzdělávání v anglickém jazyce vykazoval           dobrou úroveň s dopadem
  do aktuálních jazykových dovedností žáků.
Slabé stránky
- V podstatné části sledovaných hodin převládala frontální výuka a žáci neměli dostatek
  příležitostí aktivního zapojení do vyučování.
- Diferenciace učiva směrem k žákům se speciálními vzdělávacími potřebami, ale i žákům
  nadaným a talentovaným byla ve výuce využívána v menší míře.
- Dlouhodobě nízká úspěšnost žáků ve společné části maturitní zkoušky.
Doporučení pro zlepšení činnosti školy
- Podporovat aktivizační metody výuky, a rozvoj kritického myšlení ve všech vyučovac íc h
  předmětech.
- Doplnit další vzdělávání pedagogických pracovníků o kooperativní vzdělává ní
  a aktivizační formy výuky s cílem ve větší míře přenášet tyto aktivity do výuky.
- Zařazovat v průběhu výuky efektivní formu diferenciace zadávaných úkolů podle potřeb
  jednotlivých žáků, ve výuce účelně využívat vhodné formy sebehodnocení a vzájemné ho
  hodnocení žáků.
- Stanovit odpovědnou osobu školního poradenského pracoviště, která by koordinovala
  jeho činnost a spolupráci s vedením školy.
- Vyhodnotit účinnost školou nastavených postupů k řešení školní neúspěšnosti,
  individualizovat nastavená opatření ve vztahu k jednotlivým žákům ohrožených školní
  neúspěšností, důsledně tato opatření realizovat a vyhodnocovat jejich účinnost.
- Zvážit zřízení metodických orgánů pro skupiny vyučovacích předmětů s cílem zajištění
  jednotného přístupu ke vzdělávání žáků a hodnocení výsledků jejich vzdělávání.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.

2021/2022                                  6
                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 14 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Jihomoravský inspektorát, Křížová
22, 603 00 Brno, případně prostřednictvím datové schránky (g7zais9), nebo na e-
podatelnu csi.b@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Školní řád SOŠ Morava o.p.s. z 25. 8. 2021, č.j. 4/2021/Ř/A10
 2.    Jmenovací dekret ředitelky Střední odborné školy MORAVA o.p.s. ze dne 3. 11. 2020
       s platností od 1. 1. 2021
 3.    Školní vzdělávací programy platné ve školním roce, ze dne 1. 9. 2017
 4.    Elektronicky vedená školní matrika v roce 2021/2022
 5.    Koncepce vedení a rozvoje školy na období 2021 – 2026, ze dne 1. 9. 2021
 6.    Výroční zpráva o činnosti školy za školní rok 2020/2021
 7.    Hospitační protokoly ve školním roce 2020/2021 a 2021/2022
 8.    Zápisy z porad vedení školy za školní rok 2020/2021 a 2021/2022
 9.    Zápisy z jednání pedagogické rady ve školním roce 2020/2021 a 2021/2022
10.    Strategie předcházení školní neúspěšnosti na Střední odborné škole Morava o.p.s.,
       ze dne 3. 2. 2022
11.    Minimální preventivní program, školní rok 2021/2022
12.    Záznamy o žácích se speciálními vzdělávacími potřebami ve školním roce 2021/2022,
       stav k datu inspekce ve škole
13.    Plán práce výchovného poradce pro školní rok 2021/2022
14.    Zápisy z porad školního poradenského pracoviště ve školním roce 2021/2022
15.    Podmínky klasifikace stanovené pro jednotlivé vyučovací předměty a formy
       vzdělávání, platné ve školním roce 2021/2022
16.    Přehledy prospěchu podle jednotlivých tříd ve školních letech 2019/2020
       až 2021/2022
17.    Výpis z rejstříku obecně prospěšných společností ze dne 19. 4. 2022
18.    Výpis z rejstříku škol a školských zařízení IZO: 110 012 488 ze dne 12. 4. 2022
19.    M8 Výkaz o střední škole podle stavu k 30. 9. 2021 ze dne 15. 10. 2021
20.    Smlouva o nájmu budovy školy s Českým svazem žen z. s. ze dne 1. 9. 2017
21.    Smlouvy o zajištění odborné praxe ve školním roce 2021/2022 – vzorek
22.    Smlouva o zajištění stravování ze dne 3. 11. 2021
23.    Personální dokumentace pedagogických pracovníků vč. dokladů o dosaženém
       vzdělání - vzorek
24.    Dokumentace školy k hodnocení ekonomických podmínek, zajištění bezpečnosti
       a zdraví žáků
25.    Inspekční zpráva Čj. ČŠIB-315/15-B



2021/2022                                  7
                                          Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na výše uvedenou adresu, a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 PhDr. Jiří Wasserburger, školní inspektor,           PhDr. Jiří Wasserburger v. r.
 vedoucí inspekčního týmu
 Mgr. Soňa Weiserová, školní inspektorka              Mgr. Soňa Weiserová v. r.
 Ing. Renata Boková, školní inspektorka               Ing. Renata Boková v. r.
 Mgr. Jakub Mojžíš, školní inspektor                  Mgr. Jakub Mojžíš v. r.
 Mgr. Zdeňka Kubíková, školní inspektorka            Mgr. Zdeňka Kubíková v. r.
 Ing. Hana Šarounová, kontrolní pracovnice           Ing. Hana Šarounová v. r.



V Brně 31. 5. 2022


Datum a podpis ředitelky školy potvrzující projednání a převzetí inspekční zprávy


 Ing. Bc. Petra Kalousková,                         Ing. Bc. Petra Kalousková v. r.
 ředitelka školy


V Brně 31. 5. 2022




2021/2022                                     8
