CSI0X00DOKTJ




                              Česká školní inspekce
                           Královéhradecký inspektorát
                       Wonkova 1142, 500 02 Hradec Králové
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIH-627/25-H
                                      Sp. zn. ČŠIH-S-128/25-H


Název                               Střední průmyslová škola, Střední odborná škola
                                    a Střední odborné učiliště, Hradec Králové
Sídlo                               Hradební 1029, 500 03 Hradec Králové
E-mail                              tobyska@hradebni.cz
IČO                                 15 062 848
Identifikátor                       600 011 828
Právní forma                        příspěvková organizace
Zastupující                         Mgr. Miroslav Tobyška
Zřizovatel                          Královéhradecký kraj
Místa inspekční činnosti            Hradební 1029, 500 03 Hradec Králové
                                    Hradecká 647, 500 03 Hradec Králové
Inspekční činnost na místě          22. – 25. 4. a 28. − 29. 4. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů dle § 174 odst. 2 písm. b) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.
Zjišťování a hodnocení naplnění školních vzdělávacích programů a jejich souladu
s právními předpisy a rámcovými vzdělávacími programy dle § 174 odst. 2 písm. c)
školského zákona, ve znění pozdějších předpisů.
                                     Charakteristika
Střední průmyslová škola, Střední odborná škola a Střední odborné učiliště, Hradec Králové
(dále „škola“) vykonává činnost střední školy, školní jídelny a domova mládeže. V době
inspekční činnosti se ve škole vzdělávalo celkem 1116 žáků v 18 různých technickýc h
maturitních i učebních oborech zaměřených především na strojírenství, elektrotechnik u
a informatiku. Pro školní rok 2025/2026 nabízí škola vzdělávání v šesti čtyřletých studijníc h
oborech s maturitní zkouškou, ve dvou čtyřletých učebních oborech s maturitní zkouškou,
čtyřech tříletých učebních oborech s výučním listem, dvou oborech denního nástavbového
studia a v jednom dvouletém dálkovém oboru. Zcela nově je v nabídce obor vzdělání 78-42-
M/01 Technické lyceum v kombinované formě. Vzdělávání žáků probíhá ve dvou budovách.
Žáci mají možnost využít stravování ve školní jídelně v jedné budově školy a ubytování
v domově mládeže, ve kterém bylo v době inspekční činnosti ubytováno 137 žáků. O své
činnosti informuje škola na webových stránkách www.hradebni.cz, v místním periodiku
Radnice a na sociálních sítích.


                           Hodnocení podmínek vzdělávání
Ředitel školy vykonává svou funkci od roku 2020. Při řízení školy využívá zkušenosti ze
svého dlouhodobého pedagogického působení ve školství a na svém profesním rozvoji dále
pracuje. Jeho koncepce rozvoje školy, kterou vypracoval na základě vlastní SWOT analýzy
pro účely konkurzního řízení, je realistická. Její stěžejní vizí je zvýšit prestiž školy u všech
aktérů vzdělávání, laické i odborné veřejnosti a vytvořit kreativní prostředí s pozitivním
klimatem ve škole. Některé dílčí cíle se již řediteli školy podařilo naplnit, jiné, jako například
personální stabilizace, materiální dovybavení a zvýšení estetičnosti vzdělávacího prostředí,
patří k jeho časově nejbližším cílům. Škole se daří identifikovat problémová místa
v organizaci i vlastním průběhu vzdělávacího procesu a hledat cesty k jejich odstranění.
Probíhá proces sjednocování pedagogických postupů napříč budovami i obory školy a proces
aktualizace školních vzdělávacích programů, které v době inspekční činnosti zatím nebyly
pro všechny aktéry vzdělávání zcela přehledné.
Část svých řídicích pravomocí delegoval ředitel školy na svých pět zástupců, rozdělení jejich
kompetencí je transparentní a účelné a všichni vykonávají jim přidělené úkoly svědomitě.
Pouze kontrolní systém ve škole není v některých oblastech zcela funkční. Práci pedagogů
hodnotí dva z nich prostřednictvím hospitační činnosti, ta ale aktuálně neprobíhá
v dostatečném rozsahu. I když je zpětná vazba, kterou poskytují pedagogům i jejich
asistentům ke kvalitě jejich výuky, efektivní, a doporučení pro jejich další cílený profesní
rozvoj velmi přínosná, vedení školy nemá dostatečný přehled o využívaných metodách
a formách výuky všech vyučujících. Vnitřní informační systém školy je funkční. Jeho
základním nástrojem jsou pravidelná setkávání ředitele školy se svými zástupci, provozní
porady a jednání pedagogické rady, při kterých je projednávána zejména organizace
pedagogického procesu a průběh a výsledky vzdělávání žáků. Škola efektivně využívá také
elektronický informační systém a interní sdílená úložiště. Pozitivní vliv na organizac i
vyučovacího procesu má činnost předmětových komisí, v rámci kterých pedagogové řeší
kromě organizačních záležitostí například také materiální zabezpečení výuky či případné
úpravy školního vzdělávacího programu. Nezabývají se ale ve výuce využíva nými
metodami a formami a nemají tak přímý vliv na kvalitu a efektivitu vzdělávacího procesu.
Škola disponuje dobrými finančními i materiálními podmínkami. Ve spolupráci se
zřizovatelem, několika firmami a s využitím dotačních programů a výnosů ze své doplňkové
činnosti postupně revitalizuje své materiálně technické zázemí i doplňuje a zkvalitňuje


                                               2/8
vnitřní vybavení, i když v době inspekční činnosti existovala určitá nevyváže no st
v materiálním vybavení jednotlivých budov školy. Velmi účelně je zmodernizo vá no
zejména centrum odborného vzdělávání, ve kterém žáci všech vzdělávacích oborů absolvují
praktickou výuku. Škola také zakoupila řadu digitálních pomůcek pro modernizaci výuky
a podporu rozvoje digitálních kompetencí pedagogů i žáků a aktuálně využívá dotační
programy i pro podporu vzdělávání a volnočasových aktivit žáků a personální oblasti,
zejména dalšího vzdělávání pedagogů. Pedagogický sbor je v procesu postupné přirozené
obměny, škole se daří doplňovat pedagogy v celém spektru jejich zaměření potřebných pro
zajištění výuky se škole. Určité rezervy má škola v oblasti podpory začínajících pedagogů,
jejich uvádění je spíše jen formální.
Škola realizuje pravidelnou spolupráci, do které jsou zapojeni pedagogové i žáci, s několika
spřátelenými školami různých stupňů vzdělávání, od základní školy až po Univerzitu Hradec
Králové, i s několika domovy mládeže. Organizuje pro žáky a pedagogy výměnné pobyty
s partnerskými odbornými školami v Německu, což má přínos pro rozvoj jejich jazykovýc h
kompetencí, ale i výměnu zkušeností při vzdělávání obou škol. Významná je i spolupráce
s mnoha firmami, u kterých škola realizuje odborný výcvik žáků, či které finančně podporují
účast žáků v odborných soutěžích. Své sociální kompetence rozvíjejí žáci zapojením do
programu DofE (Mezinárodní cena vévody z Edinburghu).


                          Hodnocení průběhu vzdělávání
Společným znakem hospitovaných hodin, jak v předmětech všeobecně vzdělávacích, tak
v předmětech odborných, byla vstřícná a partnerská atmosféra mezi vyučujícími a žáky.
Výuka byla učiteli většinou kvalitně připravená, samotné vzdělávání žáků se však
vyznačovalo různou mírou jejich aktivního zapojení. V úvodu hodin obvykle vyučujíc í
sdělili žákům téma a plánovaný průběh vzdělávacích činností, ne vždy ale dokázali jasně
a srozumitelně definovat vzdělávací cíl, ze kterého by bylo zřejmé, co se mají žáci naučit.
Ve většině hospitovaných hodin převažovala výuka výkladového charakteru s dominantní
úlohou učitele doplňovaná projekcí prezentace, obrázků či videí, při které se žáci často
stávali pouhými příjemci informací a nebyli do výuky aktivně zapojeni. Snaha o interakci
žáků byla méně účelná, na aktivizační otázky pedagogů reagovali jen někteří z nich.
Kooperativní formy práce se v hospitované výuce vyskytovaly jen v malé míře. Ve většině
hodin nebyl vytvořen dostatečný prostor pro souvislejší mluvený projev žáků, projevila se
také nižší míra jazykové kultury ve vyučování. Samostatné vyhledávání informací žáky,
jejich následné zpracování a vyhodnocení, které by více podporovalo samostatnost žáků
a rozvoj jejich kritického myšlení, bylo v hospitované výuce zaznamenáno zřídka. Obsahová
či časová diferenciace učiva, která by zvýšila účinnost vzdělávání pro žáky s rozdílnými
studijními předpoklady nebo individuálním tempem práce, nebyla téměř patrná.
V hospitované výuce teoretických odborných předmětů přispívaly zvolené vzdělávac í
strategie k rozvoji dovednostně praktických a odborných kompetencí žáků. Vyučující kladli
důraz na účelné využívání příslušné odborné terminologie. Pozitivem byly přesahy učiva
napříč předměty i jejich zaměření na řešení problematiky spojené s odborností daného
vzdělávacího oboru. Ve většině odborných hodin bylo také zaznamenáno účelné využívá ní
digitálních technologií ze strany učitelů i žáků, na rozdíl od výuky předmětů všeobecně
vzdělávacích. V nich, s výjimkou výuky informačních a komunikačních technologií, kde se
ovšem tato skutečnost předpokládá, byly digitální technologie účelně využívány ze strany
žáků pouze v malé míře. Ve většině hospitovaných hodin si učitelé ne vždy ověřovali, zda
a na jaké úrovni žáci zvládli obsah aktuálně probíraného učiva. V závěrečné fázi výuky
převážná část z nich opomíjela shrnutí probraného učiva a vyhodnocení stanoveného


                                            3/8
vzdělávacího cíle. Pedagogové rovněž pouze minimálně využívali formativní funkci
hodnocení, žáci byli jen ojediněle vedeni k objektivnímu hodnocení kvality práce svých
vrstevníků a k posouzení vlastního výkonu, které by podpořilo jejich schopnost sebereflexe.
Odborné praktické vzdělávání je do výuky jednotlivých oborů vzdělání začleněno formou
průběžné odborné praxe nebo odborného výcviku, jejichž obsah a rozsah se liší dle typu
studijního či učebního oboru. Výuka probíhá z převážné části v centru praktického
vzdělávání v jedné z budov školy. Část výuky je vykonávána na smluvních pracovištích pod
vedením instruktorů – odborníků v oboru. Hospitované praktické vzdělávání žáků ve škole
mělo vysokou kvalitativní úroveň. Probíhalo současně v několika dílnách, které škola
vybavila také ve spolupráci s externími firmami či například s využitím financí získanýc h
z projektové činnosti či výhrami v odborných žákovských soutěžích. Vyučující byli vůči
žákům vstřícní a efektivně jim předávali své odborné znalosti a dovednosti a rozvíjeli jejich
manuální zručnost. Jejich výklady byly srozumitelné a metodická podpora a zpětná vazba
poskytovaná žákům velmi kvalitní. Často také účelně pracovali s chybami žáků jako
s prostředkem pro jejich další učení. Žáci se zajímali o probírané učivo, převážná většina
z nich vykazovala značné úsilí a zaujetí. Pracovali samostatně, kvalita a výsledek jejich
práce byly do značné míry ovlivněny rozdíly v jejich individuální manuální zručnosti. Vztah
mezi žáky a pedagogy byl profesionální a po celou dobu hospitovaného vzdělávání vládla
příjemná pracovní atmosféra.
V domově mládeže jsou ubytovaným žákům nabízeny zájmové aktivity především ve
sportovní a umělecké oblasti, jejichž cílem je mimo jiné i prevence jejich rizikové ho
chování. Podpory ze strany vychovatelů se jim dostává i v oblasti vzdělávání formou
doučování především z maturitních předmětů. V průběhu hospitovaných aktivit byl
zaznamenán respektující vztah mezi žáky a vychovateli.


                          Hodnocení výsledků vzdělávání
Ke zjišťování dosažené úrovně osvojených vědomostí a dovedností žáků a k ověřování míry
zvládnutí očekávaných výstupů školních vzdělávacích programů používá škola standardní
nástroje, např. různé formy písemného a ústního zkoušení či hodnocení praktických činností
žáků. Žáky vytvářená portfolia v některých odborných předmětech slouží jako diagnostick ý
a hodnoticí nástroj pro sledování a zjišťování kvality praktického vyučování i sledování
získaných kompetencí během studia. Průběžné výsledky žáků evidují učitelé ve školním
elektronickém systému, sumativní výsledky jsou projednávány na jednáních pedagogické
rady. Z výstupů výběrového zjišťování České školní inspekce realizovaného ve škole ve
školním roce 2022/2023 vyplývá, že v oblasti čtenářské gramotnosti a v úrovni znalostí
moderních dějin dosáhli žáci školy v porovnání s republikovým průměrem slabých
výsledků. Vlastní analýzu výsledků vzdělávání v jeho průběhu a při ukončování vzdělává ní
a příčin neúspěšnosti žáků škola systematicky neprovádí.
Významným ukazatelem kvality poskytovaného vzdělávání je úspěšnost žáků u závěrečnýc h
a maturitních zkoušek. Výsledky žáků u maturitní zkoušky vykazovaly ve sledovaném
období tří uplynulých školních let kolísavou úroveň v obou jejich jednotlivých částech
(společná a profilová část). Ve společné části maturitní zkoušky byla úspěšnost žáků školy
ve srovnání s republikovým průměrem v příslušných skupinách oborů vzdělání mírně nižší.
Úspěšnost žáků v oborech vzdělání s výučním listem se od minulé inspekční činnosti mírně
zvýšila, žáci dosahovali u závěrečných zkoušek ve sledovaném období stabilně úspěšnosti
kolem 95 %. Zvýšil se i počet žáků, kteří dosáhli hodnocení prospěl/a s vyznamená ním.


                                            4/8
Škola přijala opatření ke zlepšení výsledků vzdělávání u závěrečných a maturitních zkoušek
spočívající ve zpřísnění podmínek pro přijímání žáků ke studiu s cílem identifikace žáků
s potenciálem pro úspěšné zvládnutí studia v jednotlivých oborech. Od školního roku
2023/2024 stanovila pro přijetí minimální počet bodů získaných v jednotné přijímac í
zkoušce z matematiky a z českého jazyka, a to s ohledem na vybraný obor vzdělání a s tím
související profilaci školního vzdělávacího programu. V oborech vzdělání s výučním listem
konají všichni uchazeči školní přijímací zkoušku pro ověření jejich studijních předpokladů
a motivace, kde je rovněž stanoven minimální počet bodů nutných k přijetí ke vzdělávání.
Vedení školy i jednotliví pedagogové motivují žáky k učení a zájmu o zvolený obor.
Efektivními nástroji rozvoje individuálního potenciálu žáků jsou mimo jiné tematické
exkurze, odborné přednášky, workshopy a projekty. Kromě toho škola nabízí žákům
zájmovou činnost ve formě několika kroužků. Soustavná pedagogická práce a spolupráce se
sociálními partnery napomáhá nejen k úspěšné reprezentaci školy v soutěžích odborných
dovedností, v nichž se žáci školy umísťují na předních místech v oblastních i celostátníc h
kolech (např. soutěž v 3D modelování, v programování v programech CNC, soutěž České
ručičky), ale i k budoucímu profesnímu uplatnění žáků.
V činnosti školního poradenského pracoviště nastal od minulé komplexní inspekční činnosti
pozitivní posun. Aktuálně působí na obou budovách školy a jeho organizační struktura je
přehledná. Koordinace a informovanost mezi členy týmu i směrem k vedení školy je
realizována spíše neformálně, setkání probíhají v případě potřeby. Podpora žáků se
speciálními vzdělávacími potřebami je nastavována systematicky ve spolupráci se
školskými poradenskými zařízeními a následně zajištěna v souladu s jejich doporučeními.
Účinnost poskytovaných podpůrných opatření je pravidelně vyhodnocována. Škola zatím
nemá nastaven systém cíleného vyhledávání a podpory nadaných žáků, který by se efektivně
promítl do výuky.
Preventivní program školy obsahuje pestrou škálu aktivit, které jsou realizovány zejména ve
spolupráci s externími organizacemi. Systém přednášek je doplněn pravidelnou realizac í
adaptačních a sportovních kurzů, v případě potřeby také sociometrickými šetřeními ve
třídách a nejnověji i zavedením třídnických hodin. Dopad preventivních opatření škola
pravidelně vyhodnocuje a v případě potřeby upravuje. Rizikové chování, zejména šikana,
vandalismus a látkové závislosti, představuje ve škole významný problém, ke kterému ale
škola soustavně přijímá opatření, v rámci krizových intervencí efektivně také ve spolupráci
s externími organizacemi. Předmětem zvýšené pozornosti vedení školy i školního
poradenského pracoviště je rovněž vysoká míra absencí žáků ve výuce, škola aktuálně
nastavila jednotná pravidla pro řešení těchto případů na obou pracovištích školy.
Kariérní poradenství je zajištěno individuálními konzultacemi, zprostředkováním návštěv
některých vysokých škol a distribucí informačních materiálů. Přibližně 30 % absolventů
pokračuje ve studiu na vysoké škole. Škola ale úspěšnost a další uplatnění svých absolventů
systematicky nesleduje.


                                         Závěry
Vývoj školy
– Od 1. 8. 2020 byl jmenován nový ředitel školy.
– Došlo k personální obměně na pozicích zástupců ředitele školy.



                                           5/8
– Díky vícezdrojovému financování bylo významně rozšířeno a modernizováno centrum
  praktického vzdělávání.
Silné stránky
– Škole se daří zajišťovat optimální materiální podmínky pro praktické vzdělávání díky
  efektivnímu vícezdrojovému financování včetně spolupráce s externími partnery, pečuje
  o účelné využívání svého technického a materiálního zázemí. (1.5, 2.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Kontrolní činnost neprobíhá v dostatečném rozsahu ve všech součástech a oblastech
  činnosti školy. (2.1)
– Učitelé v hospitované teoretické výuce nevytvářeli žákům dostatek příležitostí pro jejich
  aktivní zapojování do výuky, jejich vzájemnou spolupráci a pro samostatnou práci
  s různými zdroji informací. (4.2)
– V hospitované teoretické výuce nebyly dostatečně využity příležitosti k obsahové či
  časové diferenciaci učebních úloh vzhledem k individuálním vzdělávacím potřebám
  a možnostem žáků, zejména nadaných či s rychlejším tempem. (4.3)
– V oborech vzdělání s maturitní zkouškou přetrvává mírně nižší úspěšnost žáků školy ve
  společné části maturitní zkoušky ve srovnání s republikovým průměrem v přísluš nýc h
  skupinách oborů vzdělání. (5.2)
– Škola se nezabývá pravidelně a systematicky vyhodnocováním úspěšnosti žáků
  v průběhu, při a po ukončování jejich vzdělávání ve škole. Opatření, která by vedla ke
  zlepšení výsledků vzdělávání žáků, mají často formální charakter. (5.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zpřístupnit aktualizované     verze školních    vzdělávacích   programů   všem aktérům
  vzdělávání.
– Realizovat kontrolní a hospitační činnost ve všech oblastech systematicky a důsledně.
– Systematizovat podporu a metodické vedení zejména začínajících pedagogů, pečovat
  o naplnění relevantních potřeb každého z nich, poskytovat jim zpětnou vazbu ke kvalitě
  jejich práce.
– Systematicky podporovat a realizovat další vzdělávání pedagogů s ohledem na
  zařazování moderních trendů do výuky (kooperativní a aktivizující metody, formativní
  hodnocení).
– Zařazovat do výuky různé metody, formy a strategie vzdělávání s cílem aktivního
  zapojování žáků a jejich spolupráce, podporovat práci žáků s různými zdroji informac í,
  objevování a kritické posouzení informací.
– Diferencovat výuku zadáváním různých úkolů co do množství a kognitivní náročnosti
  s ohledem zejména na žáky nadané nebo s rychlejším pracovním tempem.




                                            6/8
– Věnovat větší pozornost didaktickému závěru vyučovací hodiny, využívat ho ke shrnutí
  probraného učiva a zhodnocení práce žáků, vést žáky k sebehodnocení a vrstevnické mu
  hodnocení, využívat metody formativního hodnocení.
– Přijmout a realizovat opatření, která povedou ke zkvalitňování průběhu a výsledků
  vzdělávání žáků a ke snižování žákovské neúspěšnosti ve společné části maturitní
  zkoušky.
– Analyzovat výsledky vzdělávání žáků v průběhu, při i po ukončování vzdělávání ve škole
  a podle získaných poznatků a potřeb žáků přijímat vhodná opatření. Účinnost přijatých
  opatření průběžně vyhodnocovat.
– Nastavit systém vyhledávání a podpory nadaných žáků ve výuce pro účelné využití jejich
  vzdělávacího potenciálu.
– Nastavit systém pro zajištění informovanosti a metodického vedení v rámci školního
  poradenského pracoviště a vytvořit systém realizace vlastních preventivních aktivit.


                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Jmenování do funkce ředitele školy zřizovatelem č. j. KUKHK-16974//SM/2020
      ze dne 15. 6. 2020, s účinností od 1. 8. 2020
 2.   Výjimka z nejvyššího počtu žáků ve třídě prvního ročníku oborů 72-41-M/01
      Informační služby a 26-41-L/52 Provozní elektrotechnika vydaná zřizovatelem pod
      č.j. RK/24/1142/2024 dne 4. 9. 2024 pro školní rok 2024/2025
 3.   Dokumentace k hodnocení materiálních, personálních a finančních podmínek školy
      vedená ve školním roce 2024/2025
 4.   Dokumentace k zajištění bezpečnosti žáků (včetně knih úrazů) vedená ve školním
      roce 2024/2025
 5.   Organizační řád a schéma školy platné ve školním roce 2024/2025
 6.   Koncepce rozvoje školy na období 6 let, nedatováno
 7.   Plán dalšího vzdělávání pedagogických pracovníků platný ve školním roce 2024/2025
 8.   Přehled uskutečněných vzdělávacích akcí realizovaných ve školním roce 2023/2024
 9.   Školní vzdělávací programy pro jednotlivé obory středního vzdělávání platné ve
      školním roce 2024/2025
10.   Záznamy z hospitační činnosti zástupců ředitele školy vedené ve školních letech
      2023/2024 a 2024/2025
11.   Dokumentace k činnosti školního poradenského pracoviště platná ve školním roce
      2024/2025


                                          7/8
12.   Dokumentace žáků se speciálními vzdělávacími potřebami platná ve školním roce
      2024/2025
13.   Dokumentace k činnosti domova mládeže vedená ve školním roce 2024/2025
14.   Dokumentace k výsledkům vzdělávání žáků vedená ve školních letech 2021/2022,
      2022/2023 a 2023/2024
15.   Rozvrhy hodin tříd a pedagogů platné ve školním roce 2024/2025
16.   Další dokumentace školy podle § 28 odst. 1 školského zákona, ve znění pozdějších
      předpisů


                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

 Mgr. Jitka Hlávková, školní inspektorka, vedoucí inspekčního týmu

 Mgr. Alena Josefová, Ph.D., školní inspektorka

 Mgr. Eva Vachatová, školní inspektorka

 PhDr. PaedDr. Jindřich Vedlich, Ph.D., MBA, školní inspektor

 Mgr. Bc. Milena Zrzavá, školní inspektorka

 Mgr. Josef Pavlát, kontrolní pracovník

 Ing. Milena Hálková, přizvaná osoba – odborník na střední vzdělávání

 Ing. Petr Hrnčíř, přizvaná osoba – odborník na technické vzdělávání



21. 5. 2025




                                            8/8
