CSI0X00D43AP




                               Česká školní inspekce
                               Jihočeský inspektorát
                        Dukelská 23, 370 01 České Budějovice
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIC-1261/24-C
                                      Sp. zn. ČŠIC-S-235/24-C


Název                               Střední zdravotnická škola, Tábor, Mostecká 1912
Sídlo                               Mostecká 1912, 390 02 Tábor
E-mail                              info@szs-tabor.cz
IČO                                 00 667 391
Identifikátor                       600 019 624
Právní forma                        příspěvková organizace
Zastupující                         Mgr. Jana Jandáčková
Zřizovatel                          Jihočeský kraj
Místo inspekční činnosti            Mostecká 1912, Tábor
Inspekční činnost na místě          2. 12. 2024 − 4. 12. 2024

Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.


                                         Charakteristika
Střední zdravotnická škola, Tábor, Mostecká 1912 (dále „škola“) poskytuje střední vzdělání
zakončené maturitní zkouškou v oboru vzdělání 53-41-M/03 Praktická sestra. Denní
čtyřletou formu studia navštěvovalo k termínu inspekční činnosti 224 žáků v osmi třídách,
dálkovou pětiletou formu studia 68 žáků ve třech třídách. Střední vzdělávání zakončené
závěrečnou zkouškou v tříletém oboru vzdělání 53-41-H/01 Ošetřovatel navštěvova lo
60 žáků ve třech třídách. Celková kapacita školy 360 žáků je téměř naplněna.
                         Hodnocení podmínek vzdělávání
Vedení školy je složeno z ředitelky školy, statutárního zástupce ředitelky a zástupkyně
ředitelky pro odbornou výuku. Nastavení řídicích kompetencí vychází z podmínek školy a je
funkční. Stanovené koncepční cíle se daří naplňovat především v postupném zkvalitňo vá ní
materiálních podmínek výuky, od poslední inspekční činnosti došlo také k pozitivnímu
posunu u zařazování forem a metod výuky s ohledem na aktivní zapojení žáků. Ve školním
roce 2022/2023 bylo podrobně zpracováno vlastní hodnocení školy, adekvátní opatření jsou
však navržena pouze u některých zjištění. Kontrolní činnost je v některých oblastech spíše
formální, v případě zjištění nedostatků není vždy důsledně sledováno jejich odstranění.
Ve školních vzdělávacích programech přetrvává nízká kvalita rozpracování vzdělávac ího
obsahu některých předmětů (zejména český jazyk a literatura), velmi obecné a nekonkrétní
zápisy v třídních knihách neprokazují naplňování očekávaných výstupů. Řadu dílčích
nedostatků vykazuje i další povinná dokumentace školy, některé z nich byly odstraněny
v průběhu inspekce.
Hospitační činnost vedení školy je plánovitá, zaměřuje se zejména na podporu začínajíc íc h
učitelů a zjišťování kvality výuky směrem k úspěšnosti žáků u maturitní zkoušky. Užší
spolupráce pedagogů probíhá zejména v rámci předmětových komisí, předmětem jsou
témata spojená s organizací, průběhem a ukončováním vzdělávání, opatření na základě
zjištění jsou však nastavována v různé míře. Pedagogický sbor prochází generační obměnou,
začínajícím učitelům je cíleně poskytována podpora od zkušeného pedagoga stejného
odborného zaměření. Další vzdělávání pedagogů zpravidla reaguje na aktuální potřeby školy
v oblasti teoretického i praktického vzdělávání, škola využila i možnosti vzdělávacích aktivit
pro celý pedagogický sbor. Někteří vyučují však ještě hledají cesty, jak získané poznatky
využít ve výuce.
Vedení školy získává na podporu vzdělávání a modernizaci školy další finanční zdroje
z řady projektů. Tyto finanční prostředky se promítly především do modernizace
materiálně-technického zázemí včetně inovace digitálních zařízení. Vybavení odborných
učeben je v souladu se současnými požadavky praxe a pozitivně posiluje kvalitu odborného
vzdělávání. Finančně také byly podpořeny aktivity zaměřené na osobnostně sociální
a profesní rozvoj pedagogů.
Škola rozvíjí intenzivní spolupráci s řadou sociálních partnerů. Vzhledem k zaměření školy
je nejvýznamnějším partnerem místní nemocnice. Tato instituce je dlouholetým smluvním
pracovištěm pro praktickou výuku, žáci zde získávají potřebné kompetence pro budoucí
povolání v reálném pracovním prostředí. K prohlubování odbornosti a všestrannému rozvoji
osobnosti žáků přispívá spolupráce s dalšími místními i nadregionálními zdravotnick ými
a sociálními zařízeními při realizaci souvislé praxe žáků, dobrovolnické, osvětové
a charitativní činnosti. V uplynulém období také škola navázala úzkou spolupráci
s nadregionálními pracovišti, žáci zde mohou dle svého zájmu absolvovat nepovinno u
týdenní stáž a prohloubit tak své profesní kompetence.


                          Hodnocení průběhu vzdělávání
Průběh vzdělávání byl sledován v teoretické i praktické výuce včetně odborné praxe
a odborného výcviku na smluvním pracovišti. Hodiny některých odborných předmětů jsou
účelně děleny, menší skupiny žáků umožňují individuální přístup a přispívají
k efektivnějšímu osvojování odborných kompetencí. Vzdělávání probíhalo v příznivé
atmosféře, sledovaná výuka byla zpravidla dobře promyšlená, navazovala na předchozí


                                             2/6
znalosti a dovednosti žáků. Účelné střídání forem a metod výuky se dařilo především
v hodinách odborných předmětů. S ohledem na budoucí profesi žáků byl kladen důraz
na propojení učiva s potřebami praxe a používání odborné terminologie, vhodně bylo
zařazováno zážitkové učení. Výuka byla doplňována názornými pomůckami i praktickými
ukázkami. Hodiny všeobecně vzdělávacích předmětů byly z hlediska použitých forem
a metod na rozdílné úrovni. V hodinách s převahou výkladu a samostatné práce vedly
zvolené metody práce u některých žáků k pasivnímu přejímání informací a menší aktivitě.
Účinnost vzdělávacího procesu snižovala i chybějící diferenciace s ohledem na studijní
potenciál žáků. Kooperativní činnosti s cílenou diskusí žáků k řešení daného úkolu byly
zařazovány v menší míře, stejně jako aktivity podporující rozvoj kritického myšle ní.
Digitální technologie byly vyučujícími využívány především pro posílení názornosti, aktivní
využití žáky bylo zaznamenáno ojediněle. Hodiny cizích jazyků probíhaly v cílovém jazyce,
důraz byl kladen na rozvoj řečových dovedností. S ohledem na předcházející výsledky
maturitní zkoušky z cizího jazyka se škola zaměřila na posílení jazykové gramotnosti,
některé aktivity byly cíleny na úspěšné zvládnutí maturitní zkoušky. Žáci také mají možnost
získání certifikátu Cambridge English na úrovni B1 nebo B2. Průběžné hodnocení mělo
často motivační charakter a poskytovalo žákům zpětnou vazbu o aktuální úrovni znalostí
a dovedností. K sebehodnocení a vzájemnému hodnocení docházelo především v hodinách
praktické výuky. V závěru hodin často chyběl dostatečný časový prostor pro shrnutí učiva
a reflexi ze strany žáků.
Hospitovaný průběh praktického vzdělávání byl realizován v odborných učebnách školy
i formou odborné praxe a odborného výcviku v místní nemocnici. Učivo svým obsahem
navazovalo na odborné předměty teoretické výuky, vhodným způsobem byly využívá ny
učební pomůcky k simulaci reálných situací. Během činností žáci uplatňovali a prohlubova li
nabyté vědomosti a odborné dovednosti, důraz byl rovněž kladen na postojovou složku
vzdělání, zejména na rozvoj sociálních kompetencí. Plnění jednotlivých úkolů na smluvním
pracovišti předcházela systematická instruktáž ze strany pedagogů, žáci byli vedeni
k důslednému dodržování zásad bezpečnosti a ochrany zdraví. Zvládnutí jednotlivýc h
výkonů bylo vždy bezprostředně po jejich provedení zhodnoceno učitelem i žáky
a poskytovalo žákům potřebnou zpětnou vazbu.


                         Hodnocení výsledků vzdělávání
Úroveň individuálních i skupinových výsledků vzdělávání žáků v průběhu studia škola
zjišťuje pomocí standardních hodnotících nástrojů, zejména písemného a ústního zkoušení.
Externí testování pro objektivní porovnání výsledků žáků škola nevyužívá. Pro průběžné
předávání informací o prospěchu, chování i absenci využívá škola efektivně funkciona lit
školního elektronického systému. Výsledky vzdělávání žáků jsou pravidelně sledovány
vedením školy na úrovni tříd i jednotlivců v rámci čtvrtletních jednání pedagogické rady.
Výsledky se následně zabývají i jednotlivé předmětové komise, nastavená opatření
vyplývající z analýzy jsou však rozdílně účinná. Škola věnuje odpovídající pozornost žákům
se speciálními vzdělávacími potřebami a žákům s odlišným mateřským jazykem. Výchovný
poradce a školní metodička prevence systematicky spolupracují s třídními učiteli
i s ostatními pedagogickými pracovníky. V případě výrazného zhoršení prospěchu nebo
výchovných problémů žáků jsou informováni zákonní zástupci. Žákům škola nabízí
doučování, individuální konzultace, popř. změnu oboru či formy vzdělávání v rámci
prostupnosti své vzdělávací nabídky, této možnosti využívá řada žáků. Přesto se škola
potýká s vysokou mírou předčasných odchodů, v uzavřeném školním roce přerušilo nebo



                                           3/6
zanechalo studium 28 žáků, v aktuálním školním roce k termínu inspekce zanechalo studium
11 žáků.
Aktivity k prevenci rizikového chování jsou jako součást vzdělávacího procesu realizo vá ny
formou různých projektů, adaptačních programů, třídnických hodin a jsou zaměřeny
především na vytváření pozitivních vztahů mezi žáky a eliminaci nežádoucího chování.
Škola účelně využívá výchovná opatření k motivaci žáků dodržovat pravidla školního řádu
a k ocenění reprezentace školy. Počet udělených pochval převažuje nad počtem uloženýc h
kázeňských opatření, ta jsou ukládána převážně za neomluvené zameškané hodiny, celkově
se absenci daří zvládat.
Při ukončování studia maturitní zkouškou ve zkušebním roce 2024 se sledovaná hrubá míra
neúspěšnosti ve společné části maturitní zkoušky (podíl žáků, kteří zkoušku nekonali
a neuspěli k počtu přihlášených žáků) v porovnání s výsledky žáků stejné skupiny oborů
vzdělání zlepšila. Celkové výsledky maturitních zkoušek se pohybují kolem dlouhodobého
průměru úspěšnosti v dané skupině oborů v České republice, přetrvává vyšší neúspěšnost
žáků dálkové formy studia. Při ukončování vzdělávání závěrečnou zkouškou zazname ná vá
škola dlouhodobě vysokou úspěšnost. Absolventi pokračují v dalším studiu na vysokých
školách nebo odcházejí do praxe, informace o jejich uplatnění však škola systematick y
nezískává. Rozvoj specifického nadání podporuje škola zapojením žáků do řady sportovních
a odborných soutěží zaměřených v souladu s profilací školy.


                                         Závěry
Vývoj školy
– Vzdělávání v oboru 53-41-M/01 Zdravotnický asistent bylo plně nahrazeno vzdělávac ím
  oborem 53-41-M/03 Praktická sestra.
– Byla navázána spolupráce s řadou významných sociálních partnerů mimo region,
  např. Všeobecnou fakultní nemocnicí v Praze.
– Pedagogický sbor prochází generační obměnou.
– Průběžně dochází k modernizaci materiálních podmínek pro vzdělávání.
Silné stránky
– Intenzivní a dlouhodobá spolupráce školy s množstvím externích partnerů z oblasti
  zdravotnictví a sociálních služeb významným způsobem podporuje rozvoj odbornosti
  žáků a posiluje možnosti jejich uplatnění na trhu práce. (1.5)
– Škola dlouhodobě realizuje množství aktivit s charitativním zaměřením, které význa mně
  posilují rozvoj prosociálních kompetencí žáků. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– V části předmětů teoretické výuky nejsou dostatečně využívány formy a metody práce,
  které podporují aktivnější zapojení žáků do vyučovacího procesu, rozvoj jejich kritického
  myšlení a komunikativních kompetencí. (4.2)
– Škola nevyužívá v dostatečné míře diferenciaci učiva vzhledem k individuá lním
  schopnostem jednotlivých žáků. Prvky formativního hodnocení jako prostředky
  podporující učení jsou zařazovány ojediněle. (4.3)


                                            4/6
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Více využívat metody a formy učení, které podporují aktivní zapojení žáků a zvyšují
  celkovou efektivitu vzdělávání.
– Více využívat diferenciaci učiva s ohledem na studijní potenciál žáků.
– Zaměřit se na optimální časové rozvržení vyučovací hodiny s důrazem na dostatečný
  prostor pro shrnutí a zhodnocení vzdělávacího pokroku žáků v závěru.
– Posílit a zefektivnit kontrolní činnost.
– Průběžně vyhodnocovat účinnost přijatých opatření pro snížení školní neúspěšnosti žáků,
  stanovovat konkrétní úkoly a odpovědnost.


                                     Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.    Základní dokumenty školy (zřizovací listina, výpis z rejstříku škol a školských
       zařízení, potvrzení ve funkci ředitele), stav k termínu inspekční činnosti
 2.    Dokumentace k řízení a kontrole, školní rok 2023/2024 a 2024/2025 k termínu
       inspekční činnosti
 3.    Povinná dokumentace podle § 28 školského zákona


                                             Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                               5/6
Složení inspekčního týmu a datum vyhotovení inspekční zprávy




20. 12. 2024




                                       6/6
