                                  Česká školní inspekce
                                Moravskoslezský inspektorát
______________________________________________________________________________________________________ ______




                         IN S P E K Č N Í ZP R ÁVA
                                           Čj. ČŠIT-363/23-T


Název                                Střední škola PRIGO, s. r. o.
Sídlo                                Mojmírovců 1002/42, 709 00 Ostrava-Mariánské Hory
E-mail                               ssp@prigo.cz
IČO                                  25371835
Identifikátor                        600017567
Právní forma                         společnost s ručením omezeným
Zastupující                          Mgr. Radmila Bergerová
Zřizovatel                           společníci Střední školy PRIGO, s.r.o.
Místo inspekční činnosti             U Haldy 200/18, 700 30 Ostrava-Hrabůvka
Inspekční činnost na místě           14. 2. 2023 − 17. 2. 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů.
Zjišťování a hodnocení naplnění školních vzdělávacích programů pro střední vzdělávání.
                                    Charakteristika
Střední škola PRIGO, s.r.o. vykonává činnost střední školy (dále „škola“). Škola je součástí
sítě škol PRIGO.
V roce 2016 (poslední inspekční činnost) škola poskytovala vzdělávání 58 žákům v oboru
vzdělání Obchodní akademie. V roce 2018 došlo ke změně zřizovatele, který postupně
rozšířil nabídku o další tři obory vzdělání s maturitní zkouškou. V souvislosti s tím došlo ke
změně názvu školy a k navýšení nejvyššího povoleného počtu žáků na 330. V době
inspekční činnosti navštěvovalo školu 256 žáků v oborech vzdělání Obchodní akademie
(75 žáků ve čtyřech ročnících), Ekonomika a podnikání – od školního roku 2019/2020 se
zaměřením na sport (29 žáků ve třech ročnících), Předškolní a mimoškolní pedagogika
(86 žáků ve dvou ročnících) a Veterinářství (66 žáků ve dvou ročnících). V oboru vzdělání
Obchodní akademie lze studium absolvovat ve dvou profilacích, a to ekonomické a právní.
Škola eviduje ke dni inspekční činnosti čtyři žáky se speciálními vzdělávacími potřebami.
Vzhledem k postupnému naplňování nově otevřených oborů vzdělání vzrostl počet žáků
o 440 %.
Od školního roku 2019/2020 se vzdělávání přesunulo do místa poskytovaného vzdělává ní
U Haldy 200/18. Ve škole bylo obměněno její vedení, rozšířil se počet členů pedagogického
sboru.


                         Hodnocení podmínek vzdělávání
Střední škola PRIGO ve své vizi a koncepci rozvoje vychází především ze společné strategie
skupiny škol PRIGO. Jejich společná filozofie je ukotvena v desateru principů PriorityGO,
jehož základem je podpora rozvoje osobnosti žáků prostřednictvím individualizace výuky
a moderních didaktických metod se zaměřením na jejich uplatnitelnost v budoucím životě.
Ředitelka školy je ve funkci od června 2022. Ve spolupráci se zřizovatelem nastavila škola
srozumitelnou a reálnou koncepci svého rozvoje, kterou členové pedagogického sboru
aktivně sdílejí. Jejím základem je promyšlená skladba oborů vzdělání a jejich návaznost na
další vzdělávání ve školách PRIGO. Jako prioritu si škola ve své koncepci nastavila
zaměření na rozvoj odborných a jazykových kompetencí žáků. Tomu přizpůsob ila
i jednotlivé školní vzdělávací programy a vzdělávací obsah a hodinové dotace posílila
především v oblasti jazykového vzdělávání, odborných předmětů a odborné praxe. Škola se
v současné době soustřeďuje na naplňování konkrétních stanovených cílů především
v oblasti zajištění optimálních podmínek vzdělávání. Ke zvýšení motivace žáků slouží
propracované a účinné stipendijní programy (prospěchové a projektové stipendium).
Při řízení školy ředitelka efektivně spolupracuje s jednatelem školy a dalšími školami
PRIGO. Za účelem podpory odborné přípravy škola významně rozšířila spolupráci se
sociálními partnery. Zásadní dokumenty a rozhodnutí vztahující se k realizova ným
vzdělávacím programům projednává na svých zasedáních pedagogická rada. Na
vzdělávacím procesu participují také předmětové komise, v nichž se sdružují učitelé střední
školy a gymnázia. Někteří pedagogové vyučují na různých typech škol PRIGO. V rámci
předmětových komisí spolupracují a zabývají se např. organizačními záležitostmi,
plánováním dalšího vzdělávání pedagogických pracovníků (dále „DVPP“), přípravou
společných aktivit. Reálnou podporu koncepčních záměrů školy v oblasti pedagogické práce
představuje systém hospitační činnosti, kterou zaštiťuje vedení školy a u nových
a začínajících pedagogů pověřený zkušený mentor. Výsledky hospitační činnosti jsou
analyzovány, jednotlivým vyučujícím je poskytována kvalitní zpětná vazba. Dosud však
vedení školy nevyužívá poznatků z hospitační činnosti k pojmenování všech stránek


                                             2/8
pedagogického procesu ve vztahu ke zvyšování kvality vzdělávání. Vzhlede m
k přibývajícímu počtu žáků a zvyšujícím se nárokům na organizační a pedagogické řízení
školy by bylo žádoucí delegovat část kompetencí ředitelky školy na dalšího vedoucího
pracovníka.
Budova školy prochází celkovou rekonstrukcí, která je již ve fázi dokončovacích prací
a směřuje k rozšíření prostorových i materiálních podmínek pro vzdělávání. V současné
době škola disponuje dostatkem kmenových učeben a moderně vybavenými odbornými
učebnami (přírodovědná a veterinární učebna, počítačové učebny, aula), některé prostory
sdílí s vyšší odbornou školou. Vzhledem k tomu je nastavení organizace vzdělává ní
obtížnější, což se nepříznivě odrazilo především ve výuce učební praxe v prostorově malé
veterinární učebně. Pro výuku tělesné výchovy je k dispozici dostatečně vybavená menší
tělocvična. Materiálně technické vybavení školy podporuje zvolené vzdělávací strategie.
Učebny jsou vybaveny novějším žákovským nábytkem, počítačovou technikou
a dataprojektory, které jsou efektivně využívány ve výuce. Žáci mají k dispozici také zázemí
pro relaxaci a odpočinek. Škola nemá vlastní školní jídelnu, školní stravování je zajištěno
v základní škole, která je poměrně značně vzdálená od budovy školy. Této skutečnosti je
přizpůsobena organizace vzdělávání.
Vedení školy usiluje o stabilní zajištění vzdělávání odborně kvalifikovanými pedagogy, část
pracovníků však nemá odbornou kvalifikaci, což se v ojedinělých případech negativně
odrazilo v kvalitě výuky. DVPP probíhá podle každoročního plánu, v současné době je
zaměřeno především na studium ke splnění kvalifikačních předpokladů, oblast vedení třídy,
odborné a metodické přípravy výuky. Doposud se nedaří poznatky získané v rámci DVPP
ve větší míře aplikovat ve výuce. Za účelem zvyšování kvality vzdělávání je potřeba zaměřit
se především na oblast využívání inovativních a aktivizačních metod a formativního
hodnocení žáků, podpořit vzájemné sdílení zkušeností mezi pedagogy a zvýšit metodickou
podporu především začínajícím učitelům a pedagogům bez kvalifikace.
Škola vhodně dbá na zajištění bezpečného prostředí pro žáky. Je zabezpečena proti vstupu
cizích osob. O pravidlech a podmínkách bezpečnosti a ochrany zdraví jsou žáci preventivně
poučováni, nárůst úrazů souvisí především s rostoucím počtem žáků a s aktivitami ve výuce
tělesné výchovy. Škola má zpracovánu analýzu rizik včetně opatření k jejich eliminaci.


                          Hodnocení průběhu vzdělávání
V rámci hospitační činnosti byla sledována výuka všeobecně vzdělávacích i odborných
předmětů napříč ročníky i obory vzdělání. Většina výuky byla vedena v pozitivně nastavené
pracovní atmosféře a vyznačovala se vysokou odbornou úrovní. V části výuky všeobecně
vzdělávacích předmětů byla zaznamenána nízká míra směřování vzdělávacího cíle na
potřeby žáků vzhledem k profilu absolventa střední odborné školy. Vyučující obvykle
v úvodu seznámili žáky s tématem a průběhem vyučovací hodiny, stanovení cíle bylo ve
většině případů málo zřetelné, což neumožnilo jeho následné vyhodnocení a naplnění.
Přesto, že se vyučující občas snažili zařazovat do výuky různorodé činnosti (samostatná
práce, výuka ve skupinách), role učitelů byla ve většině sledované výuky dominantní a jejich
aktivita převažovala nad aktivitami žáků. V menší části výuky vedla výlučně frontální výuka
k nerovnoměrnému zapojení žáků, ztrátě pozornosti či k projevující se vyšší únavě v závěru
hodiny. Pedagogické vedení výuky bylo pro žáky přínosné především v oblasti dosažení
vědomostních cílů, v menší míře však podporovalo aktivizaci žáků a rozvoj jejich kritického
myšlení a klíčových kompetencí. Práce s textem byla uplatněna především v předmětu český
jazyk a literatura, v ostatních vyučovacích předmětech žáci pracovali s texty pouze
ojediněle. Výuka tak pouze částečně podporovala rozvoj čtenářské gramotnosti. V části


                                            3/8
hospitovaných hodin převažovala neefektivní frontální výuka s využitím klasických
výukových slovních metod, zejména výkladu a řízeného rozhovoru. Vzájemná komunikace
se většinou omezovala na kladení otázek učitelem a stručné odpovědi ze strany žáků, kterým
nebyl poskytnut dostatečný prostor k náročnější diskusi, porovnávání názorů, argumentac i
k probírané látce. Příležitosti pro cílené rozvíjení postojů žáků nebyly využity. Zvolený
způsob výuky neumožňoval výraznější uplatnění diferenciace a individuálního přístupu
k žákům podle jejich zájmu a individuálních schopností. K podpoře názornosti probíraného
učiva u žáků efektivně přispívalo vhodné využití didaktické techniky. Ve sledovanýc h
hodinách vyučující výkony žáků průběžně hodnotili slovně nebo známkou. Jen výjimeč ně
ve sledované výuce docházelo k efektivnímu poskytování zpětné vazby prostřednictvím
formativního hodnocení, funkční sebehodnocení či vzájemné vrstevnické hodnocení nebylo
zaznamenáno. Pouze v některých hodinách se podařilo vyčlenit v závěru dostatečný čas na
shrnutí a upevnění učiva, vyučující tak nezískali účinnou zpětnou vazbu o tom, jaké
dovednosti a pochopení učiva si žáci z výuky odnášejí.
Vyšší kvalita výuky byla zaznamenána ve sledované výuce odborných předmětů. V oboru
Předškolní a mimoškolní pedagogika (didaktiky výchov, pedagogika, psychologie) byly
většinově využity pestré vzdělávací metody a formy. Řízený rozhovor byl vhodným
způsobem doplněn skupinovou nebo individuální prací. V hodinách, kde to umožňova la
povaha vyučovaného předmětu, byly žákyně aktivně zapojeny do průběhu. Se zájmem pak
uplatňovaly své dosavadní dovednosti a kreativitu. Didaktická technika byla pedagogy
využívána především pro prezentaci probíraného učiva, v některých hodinách byl výklad
efektivně obohacen o audio a video ukázky. Závěr hodiny byl věnován shrnutí základníc h
informací z průběhu hodiny, nebyl využit pro hodnocení vzhledem k plnění cílů. Ve většině
sledované výuky odborných předmětů oborů vzdělání Veterinářství, Obchodní akademie
a Ekonomika a podnikání byla frontální výuka účinná a vhodně propojena s aktivním
dialogem s žáky, učivo bylo předkládáno srozumitelně, výklad byl optimálně doplněn
příklady z praxe i vlastními zkušenostmi žáků. Byly využity příležitosti pro samostatné
vyhledávání informací. Účelně byla do výuky zařazována samostatná práce k procvičení
a upevnění učiva i práce ve dvojici nebo ve skupině k vzájemnému učení se žáků. Řešené
úlohy vycházely z praxe a reálných situací. V předmětu učební praxe směřovala výuka
k praktickému aplikování osvojených znalostí, jejich prohloubení a propojení s praxí.


                         Hodnocení výsledků vzdělávání
Dosažené znalosti a dovednosti žáků jsou průběžně ověřovány a projednávány
v pedagogických radách. V průběhu vzdělávání žáci dosahují dobrých výsledků. Ve školním
roce 2021/2022 prospělo 24 % žáků s vyznamenáním, neprospěli tři žáci (1,4 %). Ve
srovnání s předchozím školním rokem (2020/2021) došlo ke snížení procenta školní
neúspěšnosti. Žákům se studijními obtížemi jsou nabízeny individuální konzultace.
Objektivní posouzení výsledků vzdělávání umožňuje účast školy v externím testování.
V posledním výběrovém zjišťování výsledků žáků středních škol (školní rok 2022/2023)
byly výsledky žáků školy v moderních dějinách a čtenářské gramotnosti průměrné. Zjištění
mají pro školu spíše informativní charakter.
Zpětnou vazbu na dosaženou úroveň poskytovaného vzdělávání získává škola rovněž
z úspěšnosti žáků při ukončování vzdělávání maturitní zkouškou. K výsledkům maturitní
zkoušky z cizího jazyka (školní rok 2020/2021) v oboru vzdělání Obchodní akademie, které
byly horší než průměr stejného oboru vzdělání v ČR, škola přijala účinná opatření (navýšení
hodinové dotace zavedením semináře z cizího jazyka). V dalším školním roce žáci



                                           4/8
vykazovali při ukončování vzdělávání stoprocentní úspěšnost. Ve zbývajících oborech
vzdělání žáci doposud studium maturitní zkouškou neukončovali.
Oblast výchovného a kariérního poradenství zajišťuje školní poradenské pracoviště
(výchovný poradce a školní metodik prevence). Při výkonu činnosti úzce spolupracují
s vedením školy a třídními učiteli. Výchovný poradce eviduje žáky s potřebou podpůrných
opatření a seznamuje s nimi jednotlivé vyučující. Preventivní strategie je ve škole zaměřená
především na předcházení výskytu vzniku negativních jevů, které se vyskytují pouze
ojediněle, obzvláště efektivní jsou adaptační kurzy pro třídní kolektivy. Pro snadnější
integraci žáků se škola zapojila do projektu BuddyGo, kdy starší žáci nebo studenti napříč
různými stupni vzdělávání skupiny škol PRIGO poskytují mentoring mladším spolužákům.
V průběhu celého školního roku jsou žáci zapojováni do školních i regionálních soutěží
a olympiád (např. překladatelská soutěž, olympiáda v českém a anglickém jazyce,
ekonomická olympiáda) a reprezentují školu také v celostátních kolech (soutěž studentskýc h
firem, právní olympiáda) a na mezinárodní úrovni (Best in English). V průběhu vzdělává ní
mají možnost vykonat státní i mezinárodně uznávané zkoušky z cizích jazyků. V posledních
třech letech získalo jazykový certifikát 7 žáků. V rámci mimoškolních aktivit se mohou
účastnit kroužků, které organizují školy PRIGO (např. pěvecký, fotografický). Žáci jsou
zapojeni do charitativní sbírky, účastní se benefičního běhu, iniciovali a podíleli se na
organizaci projektového dne na podporu Ukrajiny. V soutěži „JA studentská firma roku“ na
veletrhu „JA EXPO“ využili své prezentační dovednosti a osvojené znalosti a umístili se na
předním místě v kategorii nejlepší e-shop. Svou kreativitu žáci uplatnili rovněž při vytváření
programu u příležitosti setkání žáků škol PRIGO a jejich rodinných příslušníků při akci
PrigoRestart. Zapojení žáků do aktivit v rámci projektu „Školy – vyslanci evropského
parlamentu“ podporuje rozvoj jejich komunikačních a organizačních dovedností i práci
s informačními zdroji. Pro zvýšení možnosti participace žáků jak na sdílení záměrů školy,
tak na vznášení podnětů směrem k vedení školy by bylo žádoucí vytvoření žákovského
parlamentu.
Prostřednictvím odborných stáží ve spolupráci se zahraničními školami měli žáci možnost
získávat zkušenosti v zahraničních firmách, po období mimořádných opatření se škole
doposud nepodařilo tuto spolupráci obnovit.


                                          Závěry
Vývoj školy
- Od poslední inspekční činnosti v roce 2016 došlo k rozšíření vzdělávací nabídky o další
  tři obory vzdělání s maturitní zkouškou a v souvislosti s tím k navýšení kapacity školy
  a ke změně názvu školy.
- Od 1. 6. 2022 nastoupila do funkce současná ředitelka školy.
- Od školního roku 2019/2020 se vzdělávání přesunulo do místa poskytovaného vzdělání
  U Haldy 200/18, Ostrava-Hrabůvka.
- Škola rozšířila spolupráci se sociálními partnery především v oblasti zajištění učební
  a souvislé praxe v nově realizovaných oborech vzdělání.
- Opatření ke zlepšení činnosti školy realizovaná na základě zjištění předešlé inspekční
  činnosti byla jen částečně účinná v oblasti stabilizace personálních podmínek, oblast
  hodnocení žáků je nadále příležitostí ke zlepšení.



                                             5/8
Silné stránky
- Škola má jasně nastavené vize a záměry svého rozvoje, které se daří postupnými kroky
  naplňovat.
- Propojování škol PRIGO vytváří příležitosti pro spolupráci a osobnostní a sociální rozvoj
  učitelů i žáků.
Slabé stránky a/nebo příležitosti ke zlepšení
- Nižší rozsah používaného spektra výukových metod a organizačních forem a malá
  diferenciace obsahu probíraného učiva vedly k méně účelné individuální podpoře žáků
  ve vyučovacích hodinách.
- Nedostatečná podpora rozvoje čtenářských dovedností a strategií, kritického myšle ní
  a formování postojů snižuje efektivitu vzdělávání.
- Ojedinělý výskyt stanovení vzdělávacího cíle a jeho vyhodnocení v závěru sledovanýc h
  vyučovacích hodin a nízká míra využívání formativního hodnocení neposkytovaly žákům
  ani pedagogům účinnou zpětnou vazbu o úspěšnosti realizovaných činností a míře
  zvládnutí probíraného učiva.
Doporučení pro zlepšení činnosti školy
- Vzhledem k narůstajícímu počtu žáků posílit pedagogické i organizační vedení na úrovni
  školy, zefektivnit hospitační činnost a zacílit další vzdělávání pedagogických pracovníků
  na využití aktivizačních metod ve výuce a na větší propojení teoretických poznatků
  s praxí.
- Zařazovat pestré organizační formy a využívat aktivizující metody výuky zaměřené na
  kooperaci žáků a práci s různými zdroji informací. Posílit závěry hodin se shrnutím učiva
  žáky a se sebehodnocením.
- Podporovat systematicky aktivity vedoucí k rozvoji čtenářské gramotnosti, kritického
  myšlení, komunikativních dovedností žáků a budování postojů napříč vyučovac ími
  předměty.
- Podpořit vznik žákovského parlamentu pro zvýšení možnosti participace žáků na rozvoji
  školy.

Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 7 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu.




                                            6/8
           Seznam dokladů, o které se inspekční zjištění opírají
 1.   Výpis z obchodního rejstříku, den zápisu 5. března 2018 – Zřizovatel PRIGO, s.r.o.
 2.   Jmenovací dekret ředitelky školy, účinný od 1. 6. 2022
 3.   Výpis z rejstříku škol a školských zařízení
 4.   Školní vzdělávací programy, platné ve školním roce 2022/2023
 5.   Dokumentace k přijímání uchazečů a k ukončování vzdělávání (vybraný vzorek)
 6.   Souhlas zřizovatele s udělením výjimky z nejvyššího počtu žáků ze dne 2. 8. 2022 pro
      školní rok 2022/2023
 7.   Školní matrika, školní rok 2022/2023 (vybraný vzorek)
 8.   Třídní knihy, rozvrhy vyučovacích hodin – školní rok 2022/2023 (vybraný vzorek)
 9.   Záznamy z jednání pedagogické rady (vybraný vzorek)
10.   Záznamy z jednání předmětových komisí (vybraný vzorek)
11.   Dokumentace školního poradenského pracoviště (vybraný vzorek)
12.   Výroční zprávy o činnosti školy – školní rok 2020/2021, 2021/2022
13.   Personální dokumentace pedagogických pracovníků včetně plánu jejich dalšího
      vzdělávání (vybraný vzorek)
14.   Dokumentace k řízení a kontrole (vybraný vzorek)
15.   Dokumentace související se zajištěním bezpečnosti žáků při poskytování vzdělává ní
      vedené ve školním roce 2022/2023 (vybraný vzorek)
16.   Dokumentace vztahující se k finančním podmínkám školy a zajištění školního
      stravování pro školní rok 2022/2023 (vybraný vzorek)



                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Moravskoslezský
inspektorát, Matiční 20, 702 00 Ostrava, případně prostřednictvím datové schránky
(g7zais9), nebo na e-podatelnu csi.t@csicr.cz s připojením elektronického podpisu, a to
k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                           7/8
Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Eliška Birková, školní inspektorka,
 vedoucí inspekčního týmu

 Mgr. Šárka Šustková, školní inspektorka

 PhDr. Ing. Ivana Teichmannová,
 školní inspektorka

 Bc. Martina Slischková, školní inspektorka




Datem vyhotovení inspekční zprávy se rozumí datum posledního podpisu člena inspekčního
týmu.




                                              8/8
