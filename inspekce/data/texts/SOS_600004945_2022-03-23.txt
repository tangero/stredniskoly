                                     Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                          Čj. ČŠIA-376/22-A


Název                               Vyšší odborná škola uměleckoprůmyslová a Střední
                                    uměleckoprůmyslová škola, Praha 3, Žižkovo
                                    náměstí 1
Sídlo                               Žižkovo náměstí 1, 130 00 Praha 3
E-mail                              info@sups.cz
IČ                                  61388025
Identifikátor                       600004945
Právní forma                        Příspěvková organizace
Zastupující                         Mgr. Pavel Kovářík
Zřizovatel                          Hlavní město Praha
Místo inspekční činnosti            Žižkovo náměstí 1, 130 00 Praha 3
Termín inspekční činnosti           23. 3. 2022 − 28. 3. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.


                                          Charakteristika
Vyšší odborná škola uměleckoprůmyslová a Střední uměleckoprůmyslová škola, Praha 3,
Žižkovo náměstí 1 (dále „škola“ nebo „instituce“) vykonává činnost vyšší odborné školy
a střední školy. Charakteristickým znakem vzdělávání je spojení dlouholeté tradice výuky


2021/2022
výtvarných a uměleckořemeslných oborů s možností kontinuálního rozvoje talentu
a odborných kompetencí ve čtyřech uměleckých oborech vyššího odborného vzdělávání.
Ve střední škole (dále „SŠ“) jsou vzděláváni žáci v oborech vzdělání Nábytkářská
a dřevařská výroba a v šesti uměleckých oborech vzdělání Užitá malba, Scénická a výstavní
tvorba, Grafický design, Tvorba hraček a herních předmětů, Řezbářství a Design interiéru.
Všechny obory jsou zakončeny maturitní zkouškou a jsou realizovány v denní formě
vzdělávání. Vyšší odborná škola (dále „VOŠ“) poskytuje vzdělávání zakončené
absolutoriem ve čtyřech oborech vzdělání Design herních předmětů, Interiérová tvorba,
Malba a přidružené techniky, Řezbářství a restaurování dřeva.
Škola si dlouhodobě udržuje stabilní počet žáků a tříd. K 30. 9. 2021 se zde vzdělávalo ve 12
třídách SŠ celkem 343 žáků. Nejvyšší povolený počet žáků (397) byl využit na 86 %. Ve
VOŠ bylo poskytováno vzdělávání 26 studentům denní formy, nejvyšší povolený počet
studentů (40) byl využit na 65 %. Studium na VOŠ je otevíráno každé tři roky. Instituce sídlí
v památkově chráněné budově a v roce 2021 oslavila 100 let své existence.


                         Hodnocení podmínek vzdělávání
Ředitel školy (dále „ředitel“) je ve funkci od roku 1998 a jeho formulovaná koncepce rozvoje
školy podporuje základní vizi školy - sepětí řemesla a umění. Prioritou vedení školy je
vytvářet podnětné vzdělávací prostředí pro talentované žáky a studenty a podporovat je
během studia. Koncepci a strategii rozvoje instituce sdílí většina pedagogů. Dokladem
úspěšné realizace koncepčních záměrů jsou např. aktualizace školních vzdělávacích
programů (dále „ŠVP“) v souladu s novými poznatky ve výtvarných a uměleckořemeslných
oborech i s ohledem na zjištění z distanční výuky, prezentační akce školy a úspěchy žáků
a studentů ve výtvarných soutěžích. Zároveň je kladen důraz na nezbytné průběžné
zkvalitňování materiálního vybavení.
K naplňování stanovené koncepce a profilu absolventa přispívají především dlouhodobé
partnerské vztahy se sociálními partnery. Instituce se rovněž zapojuje do dobrovolnických
aktivit a dalších projektů, které pomáhají eliminovat školní neúspěšnost (doučování žáků
ohrožených neúspěchem). Konstruktivní partnerské vztahy rozvíjí vedení školy rovněž se
zřizovatelem, který se finančně podílí na zlepšování podmínek vzdělávání.
Na řízení školy se kromě ředitele významnou měrou podílejí jeho dva zástupci, kterým jsou
účelně delegovány jednotlivé kompetence. Způsob řízení je založen na otevřené
a konstruktivní komunikaci, osobní a profesní odpovědnosti pedagogů za plnění pracovních
povinností. Provozní a operativní porady umožňují pružně reagovat na aktuální problémy
a neprodleně přijímat opatření. Efektivnost řízení zajišťuje úzká spolupráce s vedoucími
jednotlivých oborů vzdělání a předsedy předmětových komisí. Pozice vedoucích oborů
vzdělání včetně jejich kontrolních kompetencí je vzhledem k profilu absolventa a naplnění
obsahu ŠVP značně posílena. K plynulému přenosu informací mezi jednotlivými účastníky
vzdělávání napomáhá elektronický informační systém a využívání výukové platformy.
Nastavené kontrolní mechanismy jsou převážně funkční. Důležitou zpětnou vazbu o plnění
úkolů a chodu školy získává vedení v každodenní řídící práci osobním kontaktem s pedagogy
a žáky. Oblast evaluace kvality pedagogického procesu však v některých aspektech vyžaduje
zlepšení. Zástupkyně ředitele sice monitoruje úroveň poskytovaného vzdělávání a na základě
zjištění z hospitační činnosti stanovuje konkrétní doporučení, avšak v dostatečné míře není
uplatněna následná kontrola k ověření účinnosti přijatých opatření. Tato skutečnost
vyplynula i z přímého pozorování v průběhu inspekční činnosti, poskytování individuální
zpětné vazby k práci některých učitelů nebylo dostatečně účinné, což se projevilo např.


2021/2022                                    2
nízkou aktivizací žáků, v nedostatečné práci s didaktickým závěrem vyučovací hodiny.
Příležitostí ke zlepšení je tak zaměření hospitační činnosti na podstatné aspekty kvality práce
pedagogických pracovníků, na ověření posunu úrovně jejich pedagogické práce a následné
sdílení poznatků z hospitační činnosti v rámci pedagogické rady.
Po návratu žáků k prezenční výuce byly vedením školy vyhodnoceny dopady mimořádných
opatření na distanční vzdělávání. Reakcí na zjištění z distanční výuky bylo např. dělení tříd
na vybrané předměty.
Škola má velmi dobré personální předpoklady pro naplňování všech ŠVP. Vzdělávání
zajišťuje erudovaný, téměř plně kvalifikovaný pedagogický sbor 72 pedagogických
pracovníků s dlouhodobými pedagogickými zkušenostmi a 3 asistenti pedagoga,
z celkového počtu pak 18 pedagogů působí souběžně na obou druzích škol. Zapojení
odborníků z praxe, výkonných umělců s uznanou kvalifikací se pozitivně promítá v odborné
přípravě žáků i studentů a ovlivňuje jejich profesní směřování. Více jak třetina učitelů
pochází z řad bývalých absolventů. Nově příchozím pedagogům je poskytována podpora
uvádějícího učitele i vedení školy. Další vzdělávání pedagogických pracovníků (dále
„DVPP“) je zaměřeno na aktualizaci odborných poznatků, výuku cizích jazyků, na
problematiku primární prevence, v období distanční výuky rovněž na rozvoj digitálních
kompetencí včetně využití vhodných online nástrojů ve výuce na dálku. Oblast plánování
vzdělávání u některých pedagogů vyžaduje zlepšení, např. v tematickém zacílení DVPP na
inspiraci v oblasti aktivizačních metod a forem výuky, případně ve využití metodické
svépomoci formou vzájemných hospitací.
Efektivní vícezdrojové financování umožňuje vytvářet kvalitní podmínky pro naplňování
všech vzdělávacích programů i zajištění plynulého chodu školy. V souladu s koncepcí
rozvoje školy a udržením moderních trendů ve výuce vedení školy průběžně zkvalitňuje
materiálně technické zázemí pro praktickou i teoretickou výuku, např. v dílně scénografie
nové dřevoobráběcí stroje a nová vzduchotechnika, nové osvětlení výstavních ploch,
specializovaný software, počítačové vybavení, velkoformátové tiskárny atd. Vybavení
jednotlivých oborů přesahuje běžný standard uměleckoprůmyslové školy. Na řadě oprav
a rekonstrukcí se podílejí žáci a studenti školy. Další získané zdroje jsou účelně využívány
k podpoře zahraniční mobility žáků, zajištění školního psychologa pro potřebu péče
o duševní zdraví žáků i učitelů po náročném období distanční výuky. Žáci mají k dispozici
relaxační a studijní zákoutí, reprezentativní knihovnu s odbornou literaturou, připojení k Wi-
Fi síti. K zajištění větší bezpečnosti žáků při praktické výuce přispívá pravidelná technická
údržba zařízení. Vzdělávání probíhá v kultivovaném prostředí, které doplňují kreativní
instalace žákovských a studentských prací v prostorách školy, pro další prezentaci a svou
propagaci je využívána vlastní galerie. Výuka tělesné výchovy probíhá v tělocvičně školy
nebo na zastřešeném školním hřišti s umělým sportovním povrchem. Dále žáci mohou
využívat bazén, posilovnu, na školním dvoře stolní tenis. Stravování žáků je zajištěno externí
firmou. Přístup do budovy je zabezpečen vrátnicí a elektronickým vstupním systémem.


                           Hodnocení průběhu vzdělávání
Systémově pojatý výchovně vzdělávací proces vede ke kvalitnímu naplňování profilu
absolventa. Promyšlená organizace výuky, smysluplné využití disponibilních hodin v ŠVP
vytváří vhodné podmínky pro přípravu na společnou část maturitní zkoušky a pro osvojení
odborných kompetencí. Společným znakem většiny hospitovaných hodin byl vstřícný
přístup učitelů k žákům a dodržování nastavených pravidel práce a komunikace.




2021/2022                                     3
Všechny hospitované hodiny praktické odborné přípravy ve SŠ a VOŠ vykazovaly výbornou
úroveň, byly organizačně a pedagogicky dobře zvládnuté. Navštívené hodiny napříč
hospitovanými obory se vyznačovaly účelným využíváním materiálně technického vybavení
a odbornosti pedagogů. Většina vyučujících s vlastní profesní praxí vhodně přenáší do
výuky aktuální odborné znalosti a dovednosti, a tím efektivně zkvalitňují její odbornou
úroveň. Uplatňované vzdělávací strategie vycházely z vědomostí a dovedností žáků
i studentů. Převažovala samostatná práce žáků na tematickém a technickém provedení podle
zadání. Diferencovaný přístup učitelů zohledňoval individuální předpoklady žáků i studentů
a směřoval k rozvoji jejich potenciálu. Vyučující je vedli k používání odborné terminologie,
k logickému uvažování a vyvozování závěrů. Charakteristickým znakem bylo propojování
praktické realizace s využitím teoretických a technologických postupů i podpora
samostatnosti žáků. K hledání vlastního způsobu správného řešení byla vhodně zařazena
práce s chybou. Uplatňování názorně demonstrativních metod, instruktáže, důraz na
dodržování stanovených postupů v kombinaci s rozvojem kreativity přispívaly ke zvyšování
motivace žáků a jejich odborných kompetencí. Průběžná zpětná vazba žákům i studentům
byla samozřejmostí. Zároveň jsou vedeni k prosociálnímu chování a zapojení do evaluačních
aktivit. Výběrová portfolia i klauzurní práce žáků dokládají jejich pokrok v procesu učení.
Zvolené metody a formy vzdělávání odpovídaly charakteru vykonávané produktivní práce
i s ohledem na hygienické předpisy a pravidla bezpečnosti práce. Cílené vedení žáků
a studentů k samostatné práci, k zodpovědnosti za včasné plnění úkolů, k prezentaci
a obhajobě výsledků své práce vytváří příznivé předpoklady pro jejich úspěšné uplatnění
v profesním životě.
Hospitovaná výuka teoretických a všeobecně vzdělávacích předmětů byla vzhledem ke
zvoleným strategiím výuky z větší části efektivní. Především v odborné složce vzdělávání
se odráží erudovanost pedagogů, jejich osobní zaujetí i zájem předat žákům maximum
znalostí a dovedností. Převládal frontální způsob výuky kombinovaný nejčastěji řízeným
rozhovorem a samostatnou prací žáků, v některých hodinách byly efektivně využity také
kooperativní formy práce, které vhodně podporovaly rozvoj sociálních kompetencí žáků.
Stanovené vzdělávací cíle byly zaměřeny na upevnění vědomostí a dovedností, opakování
učiva, ve vyšších ročnících směřovaly k intenzivní přípravě na maturitní zkoušku, ve
společenskovědních předmětech částečně formovaly jejich postoje. Sledované jazykové
vzdělávání se vyznačovalo promyšleným střídáním činností (práce s uměleckými
i odbornými texty, s pracovními listy, rozbor literárního textu, výklad nového učiva i referáty
žáků s jasným vymezením cíle). V anglickém jazyce aplikace probíraných gramatických
jevů v reálné komunikační situaci podporovala aktivitu žáků (včetně kombinace znalostí
odborných/výtvarných s angličtinou), ve výuce matematiky zvolený didaktický postup
směřoval k podpoře logického myšlení a samostatného uvažování žáků. Ve sledovaných
hodinách literární výchovy a dějepisu pedagogové efektivně rozvíjeli čtenářskou
gramotnost. Učitelé ponechávali žákům dostatečný prostor pro aplikaci získaných vědomostí
a dovedností, pro rozvoj kritického myšlení, pro formulaci vlastních závěrů a jejich
prezentaci. Vyučující vhodně využívali interdisciplinární vazby (propojení literární
a slohové výchovy) a mezipředmětové vztahy, které pomáhaly žákům upevnit si již získané
znalosti. Efektivnost výuky zvyšovala účelná aktualizace témat a jejich propojení s reálným
životem. Pedagogové respektovali tempo práce žáků, poskytovali jim prostor pro dotazy
a individuální dopomoc. Spolupráce učitele s tlumočníkem znakového jazyka účelně
směřovala k podpoře neslyšící žákyně. Pohybová aktivita žáků v hodinách tělesné výchovy
byla přiměřeně fyzicky náročná, žáci byli vedeni ke zdravému životnímu způsobu. Na
základě zkušeností z období distančního vzdělávání vyučující a žáci ve většině
hospitovaných předmětů nadále využívají možností elektronické komunikace k předávání
informací mezi učitelem a žáky i ke sdílení studijních materiálů.


2021/2022                                     4
Účinnost výuky v části sledovaných hodin snižovaly některé dílčí metodické a didaktické
nedostatky, tyto hodiny byly celkově vzhledem k potřebám žáků málo efektivní a jejich
vzdělávací potenciál tak nebyl plně využit. Převaha frontální formy výuky a předávání
hotových poznatků vedla k nedostatečnému zapojení žáků. Taková výuka pak postrádala
pestrost, projevovala se jednotvárností, nižší dynamikou i menší motivací k učení. Nebylo
tak vždy efektivně využito malého počtu žáků v ročníku, rozvoj aktivních řečových
dovedností byl uplatněn pouze v minimální míře. Nedostatečné střídání činností, nevyužití
didaktické techniky, různých informačních zdrojů a samostatného vyhledávání informací,
malá míra názornosti vedly k menšímu zájmu žáků o probírané učivo. Učitelé jen ojediněle
diferencovali zadání úkolů vzhledem k rozdílným znalostem a odlišnému tempu žáků,
reagovali zejména na spolupracující žáky. Vzájemné hodnocení nebylo realizováno. Ve
většině hodin scházelo účelné shrnutí učiva v závěru výuky.
Odborné zaměření žáků a jejich kulturně společenský rozhled efektivně podporují a rozšiřují
celoškolní aktivity a tradiční akce – koncerty na schodech školy, plenéry, sportovní akce
a kurzy, propagace školy na veřejnosti formou výstav, dnů otevřených dveří, veletrhů
vzdělání. K podpoře jazykového vzdělávání přispívají mezinárodní projekty (Erasmus+),
v jejichž rámci žáci získávají další profesní dovednosti a zkušenosti.


                         Hodnocení výsledků vzdělávání
Ve výsledcích vzdělávání se promítají specifika zaměření školy, stálý zájem uchazečů
o nabízené umělecké obory vzdělání a nastavený způsob přijímacího řízení. Počty uchazečů
každoročně vysoce převyšují počet přijímaných žáků. Ke vzdělávání v uměleckých oborech
SŠ a VOŠ jsou uchazeči mj. přijímáni na základě ověření míry svého nadání formou
talentové zkoušky (kromě oboru Nábytkářská a dřevařská výroba). Škola pro zájemce
organizuje přípravné kurzy.
Adaptace žáků na požadavky středoškolského studia je systematicky podporována
organizováním tzv. kohezních dnů pro žáky prvních ročníků, pro žáky vyšších ročníků je
na podporu prosociálních vztahů jsou zařazovány další aktivity. Školský poradenský tým
(výchovný poradce, metodička primární prevence) je nově posílen o pozici školní
psycholožky. Systém poradenských služeb v úzké spolupráci s třídními učiteli, vedoucími
oborů i ostatními pedagogy umožňuje včasnou identifikaci případných negativních jevů.
Nastavené preventivní mechanismy přispívají k řešení vzniklých problémů v jejich počátku.
Škola průběžně identifikuje individuální potřeby žáků se speciálními vzdělávacími
potřebami, s odlišným mateřským jazykem i žáky ohrožené školním neúspěchem, poskytuje
podporu zejména formou individualizace.
Skupinové a individuální výsledky vzdělávání žáků a studentů jsou pravidelně
vyhodnocovány na jednáních předmětových komisí a pedagogické rady. Ke zjišťování
dosažené úrovně vědomostí a znalostí žáků a studentů škola používá běžné nástroje interního
testování (periodické písemné a ústní zkoušení, odborné práce). V souladu s nastavenými
kritérii hodnocení jsou využívány i další nástroje (srovnávací testy, výběrová portfolia,
ročníkové a klauzurní práce, závěrečné maturitní i absolventské výstupy). Ke zlepšení
dosahovaných výsledků a úspěšnosti ve společné i profilové části maturitní zkoušky jsou
přijímána účinná opatření (např. navýšení počtu hodin vybraných předmětů nebo dělení tříd
na skupiny). Přidanou hodnotu vzdělávání dokládá i umělecká prezentace školy na
veřejnosti, např. výstavy ve školní galerii i mimo areál školy, spolupráce s muzei nebo
pořádání odborných kurzů s uměleckým zaměřením pro veřejnost.




2021/2022                                   5
Průběžné i celkové výsledky vzdělávání ve sledovaném období tří školních let byly stabilní,
období distančního vzdělávání se do nich negativně nepromítlo, neprospívají pouze
jednotlivci. Podíl žáků s uzavřenou klasifikací do 30. 6. v průměru přesahoval 85 %.
Funkčnost preventivních mechanismů dokládá klesající míra absence včetně neomluvené.
Téměř sto procent žáků přijatých ke studiu dokončí vzdělání ve čtyřletém vzdělávacím
cyklu. Nastavený systém pro udělování výchovných opatření vykazuje spíše restriktivní
charakter, kázeňská opatření převyšují počet udělených pochval a ocenění. K prevenci školní
neúspěšnosti, pomoci žákům se zvládnutím učiva po období distančního vzdělávání
a podpoře žáků a studentů při ukončování studia jsou využívány obvyklé postupy,
především individuální konzultace.
Významným ukazatelem kvalitativního rozvoje žáků je jejich úspěšnost u maturitních
zkoušek. Ve sledovaném období posledních tří školních let byla obvykle nižší ve společné
části maturitní zkoušky. Naopak dlouhodobě velmi dobrých výsledků dosahují žáci
v profilové části maturitní zkoušky, zejména v její praktické části. Analýzou celkových
výsledků je zřejmé, že dlouhodobě téměř čtvrtina maturantů prospívá s vyznamenáním,
neprospívajících bylo v průměru do 10 % (školní roky 2018/2019 a 2019/2020). Funkční
podporu žáků závěrečných ročníků v době distančního vzdělávání dokládá jejich vysoká
úspěšnost u maturitní zkoušky v období 2021 (s výjimkou jednoho žáka).
Výsledky vzdělávání studentů VOŠ v průběhu a při ukončování studia vykazují dobrou
úroveň. Při posledním absolutoriu ve školním roce 2018/2019 téměř všichni studenti
prospěli, z toho více než polovina absolvovala s vyznamenáním.
Škola vytváří motivační prostředí pro podporu nadaných žáků a studentů s větším zájmem
o studovaný obor jejich zapojením do řady uměleckých soutěží, kde se pravidelně umisťují
na předních místech. O kvalitě poskytovaného vzdělávání a velmi dobré úrovni praktických
dovedností žáků a studentů svědčí i umělecká prezentace jejich výsledků vzdělávání ve škole
i ve veřejném prostoru, např. výstavy klauzurních a závěrečných prací, prezentace na
veletrzích vzdělání a dnech otevřených dveří. Vedoucí jednotlivých oborů systematicky
sledují uplatnění absolventů. Počet žáků, kteří po ukončení vzdělávání ve SŠ pokračují
v terciárním vzdělávání, je stabilně vysoký. V souladu se svou profilací přibližně polovina
absolventů pokračuje v navazujícím studiu na vysokých školách, třetina pokračuje ve studiu
na VOŠ, do praxe pak odchází přibližně 14 % absolventů.


                                         Závěry
Vývoj školy
- od poslední inspekční činnosti v roce 2014 si škola udržuje velmi vysoký standard
  poskytovaného odborného vzdělávání, došlo k mírnému nárůstu počtu žáků
  i pedagogických pracovníků,
- škola kontinuálně rozvíjí nastavenou koncepci kvalitního odborného/uměleckého
  vzdělávání, inovuje obsahy vzdělávacích programů o nové poznatky v daných oborech,
- škola ke zlepšení výsledků vzdělávání posílila výuku českého jazyka a literatury
  a přistoupila k dělení tříd na skupiny v předmětu dějiny výtvarné kultury,
- vedení školy průběžně modernizuje materiálně-technické zázemí pro výuku, vzdělávání
  zajišťuje stabilizovaný pedagogický sbor převážně zkušených pedagogů,
- nadále se rozvíjí funkční partnerské vztahy účinně podporující odborné kompetence žáků
  a studentů.



2021/2022                                   6
Silné stránky
-   kvalitní úroveň výuky v předmětech praktické umělecké přípravy, účelná podpora
    rozvoje odborných kompetencí napříč obory vzdělání ve smyslu sepětí řemesla a umění
    umožňuje rozvoj talentu a individuálního potenciálu žáků a studentů,
-   systematický rozvoj materiálně-technického zázemí školy v souladu s nejmodernějšími
    trendy umožňuje kvalitní realizaci všech školních vzdělávacích programů,
-   motivační prostředí a nadstandardní spolupráce s vnějšími partnery přispívají ke
    kvalitnímu naplňování profilu absolventa a ovlivňují jejich další profesní směrování.


Slabé stránky a/nebo příležitosti ke zlepšení
-   menší pestrost metod a forem výuky v některých hodinách vedoucí k nižší aktivizaci
    žáků a rozvoji jejich interaktivních řečových dovedností,
-   v teoretické výuce často nedostatečná práce se závěry hodin, a tím i ověření splnění
    stanoveného vzdělávacího cíle,
-   méně účinný systém následné kontroly ve smyslu důsledného ověření efektivnosti
    přijatých opatření.


Doporučení pro zlepšení činnosti školy
- nadále pokračovat v nastavené koncepci rozvoje školy a věnovat se systematickému
  metodickému vedení pedagogického sboru,
- lépe promýšlet organizační a časové rozložení činností ve struktuře vyučovací hodiny
  směrem k aktivnímu zapojení žáků, ve větší míře využívat aktivizující metody a cíleně
  zapojovat žáky do evaluačního procesu,
- efektivněji pracovat se závěry vyučovacích hodin, důsledně ověřovat splnění stanoveného
  vzdělávacího cíle,
- ve výuce jednotlivých předmětů více podporovat vzdělávací postupy zaměřené na
  samostatné vyhledávání informací z různých informačních zdrojů a soustavněji vytvářet
  prostor pro souvislejší ústní vyjádření žáků,
- zaměřit a cíleně sestavovat další vzdělávání pedagogických pracovníků na využívání
  různých aktivizačních metod a forem ve výuce všeobecně vzdělávacích a teoretických
  předmětů,
- zefektivnit hospitační činnost a sdílet závěry z hospitační činnosti s pedagogy na různých
  úrovních, posílit kontrolní činnost a následné hospitace cíleně směřovat ke konkrétním
  doporučením pro zkvalitnění výuky, důsledně sledovat účinnost přijatých opatření.




2021/2022                                    7
             Seznam dokladů, o které se inspekční zjištění opírají
 1.    Potvrzení ve funkci ředitele školy s účinností od 1. 8. 2018
 2.    Školní vzdělávací programy SŠ pro obory vzdělávání Nábytkářská a dřevařská
       výroba, Užitá malba, Scénická a výstavní tvorba, Grafický design, Tvorba hraček
       a herních předmětů, Řezbářství a Design interiéru platné k termínu inspekční činnosti
 3.    Vzdělávací program VOŠ pro obory vzdělávání Design herních předmětů, Interiérová
       tvorba, Malba a přidružené techniky, Řezbářství a restaurování dřeva platné k termínu
       inspekční činnosti
 4.    Školní řád pro žáky SŠ a školní řád pro studenty VOŠ školní rok 2021/2022 platný
       k termínu inspekční činnosti
 5.    Záznamy z pedagogických rad, školní roky 2020/2021 a 2021/2022 vedené k termínu
       inspekční činnosti
 6.    Vybraný vzorek ze školní matriky vedené k termínu inspekční činnosti
 7.    Výroční zprávy o činnosti školy, školní roky 2019/2020 a 2020/2021
 8.    Výběr třídních knih, školní roky 2020/2021 a 2021/2022 vedené k termínu inspekční
       činnosti
 9.    Rozvrh vyučovacích hodin školní rok 2021/2022 platný k termínu inspekční činnosti
10.    Portfolio výchovného poradce a metodika prevence vedené ve školním roce
       2021/2022
11.    Přehled čerpání finančních prostředků v kalendářním roce 2020/2021




                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na
e-podatelnu csi.a@csicr.cz s připojením elektronického podpisu, a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2021/2022                                    8
Složení inspekčního týmu a datum vyhotovení inspekční zprávy


 Mgr. Ivana Kučerová, školní inspektorka,          Mgr. Ivana Kučerová v. r.
 vedoucí inspekčního týmu
 Mgr. Libor Janošek, školní inspektor               Mgr. Libor Janošek v. r.
 MgA. Naděžda Ostřanská, školní                  MgA. Naděžda Ostřanská v. r.
 inspektorka
 PaedDr. Jana Máchalová, školní                  PaedDr. Jana Máchalová v. r.
 inspektorka
 PhDr. Bc. Tibor Slažanský, školní               PhDr. Bc. Tibor Slažanský v. r.
 inspektor
 Ing. Jan Opitz, přizvaná osoba – odborník             Ing. Jan Opitz v. r.
 na design
 Bc. Hana Vejdovská, kontrolní pracovnice           Bc. Hana Vejdovská v. r.




V Praze 2. května 2022


Datum a podpis ředitele školy potvrzující projednání a převzetí inspekční zprávy


 Mgr. Pavel Kovářík,                                Mgr. Pavel Kovářík v. r.
 ředitel školy

V Praze 3. května 2022




2021/2022                                    9
