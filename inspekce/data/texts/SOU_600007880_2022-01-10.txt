                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                          Čj. ČŠIS-1776/21-S


Název                                Střední odborné učiliště, Hluboš 178
Sídlo                                Hluboš 178, 262 22 Hluboš
E-mail                               souhlubos@souhlubos.cz
IČ                                   00 069 647
Identifikátor                        600 007 880
Právní forma                         příspěvková organizace
Zastupující                          Mgr. Drahomír Krbec
Zřizovatel                           Středočeský kraj
Místo inspekční činnosti             Hluboš 178
                                     Za Poštou 1012, V Lipkách 194, 263 01 Dobříš
Termín inspekční činnosti            10. − 13. 1. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
a domovem mládeže podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů, se zaměřením na neúspěšnost ve společné části maturitní zkoušky (dále
„MZ“).

                                          Charakteristika
Příspěvková organizace (dále „škola“) vykonává činnost střední školy (dále „SŠ“), domova
mládeže, školní jídelny a školní jídelny-výdejny.



2021/2022
K 30. září 2021 se v SŠ vzdělávalo 447 žáků (naplněnost 72 %), z toho 192 žáků v oborech
středního vzdělání s maturitní zkouškou (dále „maturitní obory“) Podnikání (106 žáků
v tříleté dálkové formě vzdělávání), Kosmetické služby (48 žáků v denní formě) a Operátor
dřevařské a nábytkářské výroby (38 žáků v denní formě). Ostatní žáci se vzděláva jí
v nematuritních oborech vzdělání Truhlář, Tesař, Umělecký truhlář a řezbář, Zpracovatel
dřeva, Mechanik opravář motorových vozidel, Opravář zemědělských strojů a Kadeřník.
Vzdělávání v posledních třech oborech probíhá v Dobříši, ostatní obory jsou vyučovány
v Hluboši, kde je i domov mládeže a školní jídelna. V Dobříši je školní jídelna-výdejna. Jako
místo poskytovaného vzdělávání SŠ v Dobříši je v rejstříku škol a školských zařízení zapsán
objekt Za Poštou 1012, chybí zápis objektu V Lipkách 194. Déle než tři školní roky škola
nemá žáky v oborech vzdělání Strojní mechanik, Karosář, Truhlářská a čalounická výroba,
Čalouník, Podkovář a zemědělský kovář, O pravářské práce a také v denní formě v oboru
Podnikání.
K termínu inspekční činnosti se ve škole vzdělávalo 10 žáků se speciálními vzdělávac ími
potřebami (dále „SVP“), z toho jeden podle individuálního vzdělávacího plánu. Podpůrná
opatření podle plánů pedagogické podpory jsou poskytována sedmi žákům. Škola vzdělává
šest žáků-cizinců, z toho dva s jazykovou bariérou.


                         Hodnocení podmínek vzdělávání
Ředitel školy působí ve funkci od roku 2012. Z koncepčních záměrů se škole daří zlepšovat
materiální podmínky pro vzdělávání. Od předešlé inspekční činnosti v roce 2016 také mírně
vzrostl počet žáků školy. V personální oblasti se jen částečně daří zajišťovat výuku učiteli
s příslušnou předmětovou specializací, což se projevilo dílčími nedostatky v průběhu
vzdělávání. V oblasti zlepšování kvality vzdělávání nejsou cíle dostatečně rozpracovány,
nepromítají se do konkrétních opatření. To se negativně projevilo v průběhu i výsledcíc h
vzdělávání v některých oborech, zejména pak v neúspěšnosti žáků ve společné části MZ.
Ředitel školy úzce spolupracuje s několika zástupci a vedoucími učiteli odborného výcviku.
Řídicí struktura je funkční ve vztahu k organizaci vzdělávání. Poradní orgány – pedagogická
rada a předmětové komise – pravidelně projednávají zejména organizační záležitos ti
vzdělávání. Ze záznamů z jejich jednání i z rozhovorů s učiteli je zřejmé, že menší pozornost
je věnována efektivním vzdělávacím strategiím či opatřením ke zlepšení výsledků
vzdělávání. V intenzivnějším využití potenciálu všech členů vedení školy i poradních orgánů
ve vztahu k přijímání a vyhodnocování účinnosti těchto opatření má škola příležitost ke
zlepšení.
Školní vzdělávací programy škola průběžně aktualizuje, není v nich však patrná účinná
reakce na neúspěšnost žáků ve společné části MZ. Zejména odborné vzdělávání je
podporováno účelným partnerstvím např. formou exkurzí do firem, realizací části
praktického vyučování u smluvních partnerů či spoluprací s obdobnými školami v rámci
profesních soutěží.
Pedagogický sbor, s výjimkou dvou nových učitelů, je odborně kvalifikovaný. Podpora
nových či začínajících pedagogů je vhodně řešena formou uvádějících učitelů, možností
vzájemných hospitací atp. Vzdělávání v předmětech společné části MZ zajišťuje sedm
odborně kvalifikovaných učitelů. Výuka cizích jazyků (anglického, německého a ruského)
je v těchto oborech zajištěna učiteli bez příslušné předmětové specializace, což se částečně
odrazilo v nižší efektivitě jazykového vzdělávání. Další vzdělávání vyučujících předmětů
společné části MZ je sice plánovité, avšak jen v nízké míře zaměřené na aktivizující formy
práce, inovativní výukové metody nebo oborové didaktiky.



2021/2022                                    2
Poradenské služby jsou zajišťovány školním poradenským pracovištěm. Dvě výchovné
poradkyně přispívají k účelné podpoře žáků s potřebou podpůrných opatření zejména
včasnou identifikací SVP a důsledným informováním vyučujících o potřebách žáků.
Prevence rizikového chování je koordinována dvěma školními metodiky prevence. Škola
v tomto školním roce nově vhodně zorganizovala adaptační aktivity pro navázání dobrých
vzájemných vztahů žáků prvních a druhých ročníků.
Efektivním využíváním finančních zdrojů se daří modernizovat vybavení pro odborný
výcvik i teoretickou výuku. Přístrojové a technologické zařízení odpovídá reálným
podmínkám vyučovaných oborů. Škola úspěšně využívá možností, které jí poskytuje aktivní
zapojení v projektech EU nebo v rámci implementace krajských akčních plánů. Domov
mládeže poskytuje ubytovaným žákům klidné a upravené prostředí včetně vhodných prostor
pro samostudium či relaxaci. Pro volnočasové aktivity je k dispozici tělocvična či posilovna.
V případě zájmu mohou ubytovaní žáci také využít ke studiu či odpočinku digitální techniku.
Podmínkám zajištění bezpečnosti a ochrany zdraví žáků a prevenci úrazů je věnována
značná pozornost. Od předešlé inspekční činnosti došlo ke zlepšení v zabezpečení budov
proti vstupu cizích osob. Žáci jsou na začátku školního roku i v jeho průběhu poučováni
o bezpečnostních rizicích. Nejčastějším místem úrazů, převážně jen lehčích, je vedle dílen
i tělocvična. Meziročně počet úrazů klesá.
Škola přijímá ke vzdělávání většinou všechny přihlášené uchazeče, pouze u oboru Kadeřník
je jejich počet pravidelně vyšší, než je možné přijmout. Do maturitních oborů jsou uchazeči
přijímáni mj. na základě jednotné přijímací zkoušky (vyjma roku 2021), která pořadí
ovlivňuje z 60 %. Úspěšnost uchazečů v této zkoušce byla u čtyřletých maturitních oborů
v období let 2017 až 2020 většinou podprůměrná. Nízká úspěšnost uchazečů v jednotné
přijímací zkoušce nevytváří předpoklady pro zvýšení úspěšnosti u MZ.


                          Hodnocení průběhu vzdělávání
V hospitované výuce byla zaznamenána pozitivní atmosféra s převažujícím vstřícným
přístupem učitelů k žákům. Žáci dodržovali nastavená pravidla, plnili pokyny vyučujíc íc h.
Vyučovací hodiny byly převážně dobře připravené. Pozitivem bylo využití digitálníc h
technologií zejména k podpoře názornosti, zařazení praktických ukázek atp. Účelné bylo
propojení výuky s reálným životem či osobními zkušenostmi žáků. Převažující frontální
organizace výuky s jen občasným zařazením samostatné či skupinové práce však nevedla ve
většině hodin ke vzájemné spolupráci a komunikaci žáků. V závěru vyučovacích hodin
vyučující až na výjimky dbali na shrnutí probraného učiva, málo však zapojovali žáky do
zhodnocení dosažení vzdělávacího cíle. Organizace zejména jazykového vzdělává ní
v dvouhodinových blocích nepodporuje efektivně rozvoj jazykových znalostí a dovedností
žáků, omezuje příležitosti k průběžnému procvičování a upevňování učiva.
V českém jazyce a literatuře učitelé správně rozvíjeli dosavadní žákovské znalosti
a dovednosti a aktivizovali žáky problémovými otázkami. Žáci efektivně pracovali
v organizačně pestrých hodinách jazyka a komunikace zaměřených na produkci vlastníc h
textů a procvičování čtenářských strategií, s využitím spolupráce a vzájemného hodnocení.
V hodinách založených na předávání velkého množství hotových informací a na frontálním
procvičování málo náročného učiva žáci maturitních oborů nebyli dostatečně vedeni k práci
s textem, ke kritickému myšlení ani k obsahově náročné komunikaci.
Ve výuce anglického, německého a ruského jazyka byly převážně upevňovány znalosti
gramatických struktur a slovní zásoby. Účelná byla aktivizace žáků on-line didaktickou
hrou. Při přípravě krátkého textu žáci efektivně pracovali s elektronickými či tištěnými
slovníky. Vyučující vhodně zvyšovali zájem žáků příklady využití probíraných jevů v praxi,


2021/2022                                    3
popř. také prezentací osobních zkušeností ze zahraničního pobytu. Pouze ojediněle byl však
vytvářen prostor pro delší samostatný mluvený projev žáků či podpořen rozvoj jejich
komunikativních dovedností dialogem na určené téma. V maturitních oborech byly také jen
v nízké míře rozvíjeny receptivní řečové dovednosti žáků, tj. poslech a čtení s porozuměním.
V anglickém jazyce žáci projevovali různou úroveň jazykové pokročilosti, avšak příležitos ti
k obsahové či časové diferenciaci učebních úloh nebyly využity. Ve větší části výuky cizích
jazyků chybělo poskytování zpětné vazby žákům o úrovni jejich práce ve vyučovací hodině,
případně zapojení žáků do evaluačních aktivit prostřednictvím sebereflexe dosaženého
učebního pokroku či vzájemného hodnocení.
Ve výuce matematiky vyučující srozumitelně formulovali vzdělávací cíl, ne vždy ale
v závěru hodiny dosažení cíle zhodnotili. Výuka byla zaměřena na dostatečné procvičování
a upevňování znalostí žáků. V případě nedostatečných znalostí potřebných k řešení příkladu
vyučující zpravidla poskytovali žákům individuální pomoc. Patřičná pozornost byla
věnována průběžnému opakování učiva základní školy. Bylo zřejmé, že i žáci maturitníc h
oborů mají zásadní nedostatky v učivu z předchozího vzdělávání.
Při výuce společenskovědních předmětů učitelé dobře rozvíjeli postojové cíle. Ve výtvarné
výchově učitelka při samostatné práci žáků podporovala fantazii, zohledňovala individuá lní
schopnosti žáků a dávala jim účinnou zpětnou vazbu. Žáci byli účinně aktivizováni při
skupinové interpretaci vhodných obrazových i textových materiálů.
Hodiny tělesné výchovy měli vyučující organizačně příkladně připraveny a zajištěny.
Vhodně motivovaní, instruovaní a usměrňovaní žáci účelně prováděli průpravné cviky,
zapojili se do týmové hry za důsledného dodržování bezpečnostních pravidel a všechny
úkoly plnili v rámci svých fyzických schopností s plným aktivním nasazením.
Výuka informatiky byla zaměřena především na správné chápání a užívání pojmů z dané
oblasti a praktické zvládání dovedností při práci s počítačem. Žáci se aktivně zapojovali
do výuky, s vyučujícím diskutovali a přirozeně propojovali získané informace se svými
praktickými zkušenostmi. Učitelé převážně účinně vedli žáky k hledání souvislostí a vztahů
mezi sledovanými jevy.
Vyučující v teoretickém odborném vzdělávání všech oborů účelně propojují výuku
s praktickým využitím znalostí a dovedností. Efektivitu vzdělávání podporovalo dostatečné
množství pomůcek, vzorků materiálů, strojních součástí aj. Žáci byli vedeni k používá ní
správné terminologie, k vyvozování nových poznatků a souvislostí. V ekonomice vyučujíc í
využili vhodně řízenou diskusi k určenému tématu. Žáci byli účinně podporováni
při formulaci svého názoru, někteří také uplatnili vlastní zkušenost z praxe. Vyučujíc í
důsledně dbali na aktualizaci učiva. Zdařilá byla aktivizace cíleným zapojením učitele
odborného výcviku do teoretické výuky v rámci tandemového vyučování. V polovině výuky
odborných předmětů opravárenských oborů bylo pozitivem vedení žáků k samostatnému
pořizování poznámek. Vyučující se snažili žáky aktivizovat kladením podněcujících otázek ;
úspěšnější byli v případě, kdy se otázky týkaly zkušeností žáků z odborného výcviku. Jinak
převládaly spíše jen stručné odpovědi žáků. Vedení k obsahově bohatší komunikaci bylo
účinnější, pokud otázky vedly žáky nikoli k prosté reprodukci poznatků, ale naopak
k vysvětlování, uvádění vztahů mezi příčinou a následkem atp.
Praktické vyučování bylo kvalitně organizováno i realizováno. Odborný výcvik probíhal ve
školních dílnách, kadeřnických či kosmetických salonech i na pracovištích smluvníc h
partnerů školy. Vyučující efektivně využívali materiální vybavení a propojovali teoretické
znalosti žáků s rozvojem jejich praktických dovedností. Intenzivně se zaměřovali na rozvoj
požadovaných praktických dovedností a pracovních návyků spojených s výkonem budoucí
profese. Účelně seznamovali žáky s novými technologiemi a pracovními postupy a rozvíje li
kreativitu žáků, např. u oboru Kadeřník. Žáci byli převážně aktivní, pracovali samostatně či


2021/2022                                    4
s dopomocí učitelů, kteří se žákům věnovali podle jejich individuálních potřeb a dosažené
míry zručnosti. Ve vhodných situacích ve vyšších ročnících byla zaznamenána i účelná práce
ve dvojicích. Žáci používali vhodný pracovní oděv, ochranné pomůcky a dodržovali zásady
bezpečnosti a ochrany zdraví. Zvolené pracovní tempo respektovalo jejich individuá lní
možnosti a schopnosti. Učitelé žákům poskytovali průběžnou zpětnou vazbu, vhodně
pracovali s chybou, nechyběla názorná ukázka či instruktáž. Žáci měli představu
o pracovním postupu, znali posloupnost jednotlivých pracovních operací. Učitelé objektivně
posuzovali kvalitu odvedené práce i dodržování pracovních postupů a zásad bezpečnosti
práce. Profesní příprava žáků je na dobré úrovni a vytváří optimální předpoklady pro
uplatnění absolventů na trhu práce.
Činnost DM vhodně navazuje na vzdělávání v SŠ standardní nabídkou volnočasovýc h
aktivit, převažují zejména sportovně zaměřené činnosti. Výchovně vzdělávací proces
přispívá k rozvoji samostatnosti a odpovědnosti ubytovaných žáků, k jejich aktivnímu
přístupu ke smysluplnému trávení volného času i k podpoře zdravého životního stylu.


                          Hodnocení výsledků vzdělávání
Výsledky vzdělávání žáků jsou hodnoceny známkováním. Převládá písemné a ústní
zkoušení, v praktickém vyučování je hodnocena nejen kvalita provedení výrobků nebo
činností, ale také snaha, píle, pečlivost či přístup k činnosti. Žáci i zákonní zástupci jsou
o výsledcích vzdělávání či o náhlém zhoršení prospěchu nebo chování žáka operativně
informováni zejména prostřednictvím webové aplikace. Výsledky vzdělávání žáků škola
statisticky hodnotí v pedagogických radách. Nízkou úspěšností žáků ve společné části MZ
se pedagogové obecně zabývají, ale konkrétní opatření nejsou dostatečně rozpracována,
realizována a vyhodnocována.
Prospěch žáků byl v posledních třech školních rocích částečně ovlivněn rozsahem distanční
výuky a souvisejícími úpravami hodnocení v období pandemie. Na konci školního roku
2018/2019, s výhradně prezenční výukou, prospělo v denní formě přibližně 92 % žáků. Podíl
žáků prospívajících s vyznamenáním byl přibližně 10 %, šlo zejména o žáky nematuritníc h
oborů. Ve školním roce 2019/2020 neprospěla necelá 3 % žáků, v roce 2020/2021 podíl
neprospívajících vzrostl na 8 %. Průměrný prospěch se v uvedených školních rocích
významněji neměnil, pohyboval se kolem 2,2 – 2,3, přičemž nejlepších výsledků vždy
dosahovali žáci oboru Kadeřník. Jedním z důvodů může být i to, že do daného oboru nejsou
přijímáni všichni uchazeči. Škola motivuje žáky k dosahování dobrých vzdělávac íc h
výsledků např. udělováním pochval či věcných odměn. V oboru vzdělání Opravář
zemědělských strojů byla žákům poskytována i stipendia zřizovatele.
S rostoucím podílem distanční výuky výrazně klesala absence žáků. Ve školním roce
2018/2019 se pohybovala v denní formě kolem 250 hodin na žáka, v roce 2019/2020 klesla
o více než třetinu a další pokles byl zaznamenán i v roce 2020/2021, kdy absence činila
přibližně 100 hodin na žáka. Z uvedených údajů je zřejmé, že od předešlé inspekční činnosti
přetrvává vysoká absence v prezenční výuce. Opatření přijatá školou k jejímu snížení byla
jen málo účinná. Neomluvená absence dlouhodobě představuje přibližně 4 % z celkové
absence. Z uvedeného zjištění vyplývá, že horší studijní návyky a sklon části žáků
k záškoláctví přetrvávaly i v době distanční výuky. Neomluvená absence zpravidla úzce
souvisí s podprůměrným prospěchem žáků. Škola ji důsledně řeší, příp. i postihuje
kázeňskými opatřeními či hodnotí chování žáka sníženým stupněm. V celkové absenci jsou
patrné mezioborové rozdíly – významně nižší absenci dosahují žáci oboru Kadeřník,
případně Truhlář, vysoká je naopak absence žáků Mechanik opravář motorových vozidel.



2021/2022                                    5
U závěrečných zkoušek ve školním roce 2018/2019 a 2019/2020 dosáhli žáci velmi dobrých
výsledků. Podíl neprospívajících (po opravných zkouškách) se pohyboval kolem 1 %,
s vyznamenáním prospělo 10 – 15 % žáků. Úspěšnost žáků ve školním roce 2020/2021 byla
negativně ovlivněna vyšším podílem distanční výuky. Několik jednotlivců využilo možnost
opakovat závěrečný ročník i v případě, že na jeho konci prospěli. Škola upravila strukturu
závěrečné zkoušky, u oboru Kadeřník a opravárenských oborů vypuštěním ústní, u ostatních
oborů písemné zkoušky. Přesto neúspěšnost u závěrečných zkoušek dosáhla téměř 12 %,
zejména díky vysoké neúspěšnosti žáků oboru Opravář zemědělských strojů v písemné
zkoušce. Nejúspěšnější byli naopak žáci oboru Truhlář.
Výsledky žáků ve společné části MZ se od předešlé inspekční činnosti zhoršily. Od školního
roku 2018/2019 přetrvává stav, kdy v některém z maturitních oborů škola vykazuje
u prvomaturantů výsledky horší, než činí průměr ve srovnatelné skupině oborů vzdělání
v ČR.
V nástavbovém studiu oboru Podnikání hrubá neúspěšnost (podíl žáků neúspěšných nebo
zkoušku nekonajících z přihlášených žáků) ve společné části MZ v letech 2017 až 2020
odpovídala průměru v dané skupině oborů vzdělání. V roce 2021 byla neúspěšnost žáků
vyšší než průměrná neúspěšnost v rámci ČR. Hrubou neúspěšnost z třetiny až z poloviny
tvoří žáci, kteří v průběhu závěrečného ročníku studia zanechají. Vzhledem k charakteru
oboru (dálková forma, dospělí pracující žáci) je podíl žáků zanechávajících studia vysoký
a škola ho nemůže nijak zásadně ovlivnit. V daném oboru tak v roce 2021 úspěšně ukončilo
vzdělání MZ přibližně 20 % žáků, kteří ho v příslušném prvním ročníku zahájili.
Ve čtyřletých maturitních oborech byl tento podíl přibližně 70 %.
Žáci oboru Operátor dřevařské a nábytkářské výroby maturovali v roce 2019 a 2021. V roce
2019 byla jejich neúspěšnost vyšší než ve srovnatelné skupině oborů vzdělání, v roce 2021
měli výborné výsledky, uspěli všichni.
Dlouhodobě jsou ve společné části MZ neúspěšní žáci oboru Kosmetické služby. Maturovali
v letech 2019 až 2021 a ačkoli se jejich hrubá neúspěšnost postupně snižovala z 69 % v roce
2019 na 25 % v roce 2021, vždy byla téměř dvojnásobně vyšší než ve srovnatelné skupině
oborů vzdělání. U tohoto oboru se na neúspěšnosti vysoce podílí čistá neúspěšnost (podíl
žáků u zkoušky neúspěšných). Jednou z příčin vyšší neúspěšnosti v roce 2021 mohou být
nižší vzdělávací předpoklady žáků tohoto oboru vzdělání, neboť ti již při přijímacím řízení
vykázali v jednotné přijímací zkoušce podprůměrné výsledky. Svědčí o tom i porovnání
s výsledky žáků oboru Operátor dřevařské a nábytkářské výroby ve stejném roce, kteří
vykázali nadprůměrnou úspěšnost jak v jednotné přijímací zkoušce, tak ve společné části
MZ.
Příčinou neúspěšnosti žáků ve společné části MZ jsou jejich výsledky v didaktickýc h
testech, a to i v obdobích, ve kterých tato část MZ zahrnovala i písemné či ústní zkoušky.
Míra neúspěšnosti v českém jazyce a literatuře a v cizích jazycích je proměnlivá, výjimko u
byl rok 2021, kdy z českého jazyka a literatury uspěli všichni žáci. V cizích jazycích žáci
převážně maturují z anglického jazyka, menší část si volí i německý nebo ruský jazyk. Vyšší
neúspěšnost vykazují žáci v anglickém jazyce, úspěšnější bývají zpravidla v ruském jazyce.
Z matematiky maturují zpravidla jen jednotlivci, opět s různou mírou úspěšnosti.
Při porovnání podrobných výsledků vzdělávání v maturitních oborech je zřejmá disproporce
mezi dobrými výsledky žáků v průběhu vzdělávání a neúspěšností při jeho ukončování.
Zejména v českém jazyce a literatuře a částečně i v anglickém jazyce nezřídka ve společné
části MZ neuspěje žák, který byl v průběhu vzdělávání hodnocen nejčastěji stupněm dobrý,
příp. i chvalitebný. Škola má příležitost ke zlepšení v nastavení kritérií hodnocení
v předmětech společné části MZ tak, aby hodnocení lépe vypovídalo o připravenosti žáků
na společnou část MZ.


2021/2022                                   6
Školní strategie prevence školní neúspěšnosti se dostatečně nezabývá příčina mi
neúspěšnosti u MZ. Pomoc žákům s rizikem školního neúspěchu spočívá především
v nabídce individuálních konzultací, v letošním roce i v doučování v předmětech MZ. Žáci
rovněž mají k dispozici elektronické studijní materiály vytvořené během distanční výuky.
Využití uvedených forem podpory je dle sdělení pedagogů nízké, žákům schází vyšší
motivace ke vzdělávání. Další formy přípravy na didaktické testy, např. jejich procvičování
a následné rozbory problematických úloh, nebyly ve vztahu k výsledkům žáků dostatečně
účinné.
Škola sleduje úspěšnost žáků v profesně zaměřených soutěžích. S výjimkou období uzavření
škol z důvodu pandemie se žáci zúčastňují a dosahují dobrých umístě ní
v regionálních i vyšších kolech soutěží určených např. pro žáky oboru Truhlář, ale i dalších
oborů. Dlouhodobě je realizován projekt výměnných pobytů na Slovensku, který účelně
rozvíjí profesní, jazykové i sociální kompetence žáků. Kariérové poradenství je funkční.
Absolventi školy se zapojují do pracovního procesu, někteří pokračují v dalším studiu.
Nezaměstnanost absolventů školy je nízká.
V domově mládeže jsou cíleně rozvíjeny klíčové kompetence žáků, především kompetence
k učení a k řešení problému a komunikativní kompetence, rovněž je dlouhodobě
podporováno jejich prosociální chování a schopnost týmové spolupráce.


                                         Závěry
Vývoj školy
- mírně se zvýšil počet žáků školy
- zlepšilo se materiální vybavení školy
- opatření k odstranění nedostatků zjištěných při předešlé inspekční činnosti byla jen
  částečně účinná
Silné stránky
- dobrá profesní příprava žáků vytváří optimální předpoklady pro uplatnění absolventů
- účelné využití materiálních podmínek zkvalitňuje průběh odborného výcviku
- dobré propojení teoretické a praktické výuky zvyšuje efektivitu odborného vzdělávání
Slabé stránky a/nebo příležitosti ke zlepšení
- neúspěšnost žáků ve společné části maturitní zkoušky byla v období let 2019 až 2021
  vysoká, zejména u oboru vzdělání Kosmetické služby, strategie předcházení školní
  neúspěšnosti byla v uvedené oblasti málo účinná
- v předmětech společné části maturitní zkoušky se málo dařilo aktivizovat žáky,
  v anglickém jazyce chyběla diferenciace učiva a přístupu ve vztahu k jejich rozdílným
  znalostem a individuálním vzdělávacím potřebám, nízká byla podpora rozvoje
  komunikativních dovedností
- přijímání uchazečů s podprůměrnými výsledky v jednotné přijímací zkoušce nevytvář í
  předpoklady pro zvýšení úspěšnosti žáků ve společné části maturitní zkoušky
Doporučení pro zlepšení činnosti školy
- zkvalitnit pedagogické vedení školy, přijímat, monitorovat a vyhodnocovat účinnost
  opatření ke zlepšení výsledků vzdělávání, a to s aktivním využitím potenciálu
  poradenských orgánů, zaměřit kontrolní a hospitační činnost na realizaci přijatých
  opatření


2021/2022                                    7
- aktivizovat žáky ve výuce, uplatňovat diferenciaci výuky podle potřeb a jazykové
  pokročilosti žáků, poskytovat žákům efektivní zpětnou vazbu o zvládnutí učiva, rozvíjet
  komunikační dovednosti žáků, zaměřit na uvedené oblasti další vzdělávání pedagogů
- zvýšit nároky kladené na uchazeče do maturitních oborů
- revidovat obsah i rozsah vzdělávání v předmětech společné části maturitní zkoušky
- omezit organizaci jazykového vzdělávání ve vícehodinových blocích
- zajistit ve spolupráci se zřizovatelem kompletní zápis pracoviště v Dobříši do rejstříku
  škol a školských zařízení


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo
na e-podatelnu csi.s@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Koncepční záměr rozvoje školy pro školní rok 2021/2022, školní akční plán rozvoje
       vzdělávání na období 2019 až 2022, rámcový plán na školní rok 2021/2022
 2.    Výpis z rejstříku škol a školských zařízení, zřizovací listina, čj. OŠMS/5958/2001,
       včetně dodatků 1 až 10, stav k termínu inspekční činnosti
 3.    Evidence žáků (školní matrika) včetně výsledků vzdělávání žáků, stav k termínu
       inspekční činnosti
 4.    Dokumentace k přijímání žáků do maturitních oborů, výsledky jednotné přijímac í
       zkoušky od roku 2017 k termínu inspekční činnosti, dokumentace k ukončování
       vzdělávání závěrečnou a maturitní zkouškou, školní roky 2018/2019 až 2021/2022
 5.    Školní vzdělávací programy oborů vzdělání SŠ a domova mládeže, stav k termínu
       inspekční činnosti
 6.    Výroční zpráva o činnosti školy za školní rok 2020/2021
 7.    Třídní knihy a rozvrhy vyučovacích hodin SŠ za školní roky 2020/2021 a 2021/2022,
       deníky výchovné skupiny, školní rok 2021/2022 k termínu inspekční činnosti
 8.    Školní řád SŠ a vnitřní řád domova mládeže včetně související dokumentace, stav
       k termínu inspekční činnosti
 9.    Záznamy z pedagogické rady a z jednání předmětových komisí, školní roky
       2018/2019 až 2021/2022, záznamy z domovní rady a z porad vychovatelů, školní rok
       2021/2022
10.    Personální dokumentace pedagogických pracovníků (vzorek), plány jejich dalšího
       vzdělávání a přehledy o jejich plnění, stav k termínu inspekční činnosti
11.    Dokumentace ke kontrolní a hospitační činnosti vedení školy, školní roky 2018/2019
       až 2021/2022
12.    Dokumentace školního poradenského pracoviště, stav k termínu inspekční činnosti
13.    Smlouvy o zajištění praktického vyučování ve školním roce 2021/2022 (vzorek)
14.    Inspekční zpráva čj. ČŠIS-2270/16-S


2021/2022                                   8
15.    Výkaz M 8 o střední škole podle stavu k 30. září 2021, Výkaz Z 19-01 o školském
       ubytovacím zařízení podle stavu k 31. říjnu 2021, Výkaz P 1c-01 o evidenčním počtu
       zaměstnanců v regionálním školství podle stavu k 30. září 2021
16.    Účetní závěrka sestavená k 31. prosinci 2020 a k 30. září 2021, Finanční vypořádání
       dotací z MŠMT transferem v roce 2020 a Finanční vypořádání dotací poskytnutýc h
       z kapitoly 05 Krajského úřadu v roce 2020, Hospodářský výsledek celkem – rok 2020
       a období 1-9/2021
17.    Dokumentace k zajištění bezpečnosti a ochrany zdraví (protokol o inspekční kontrole
       tělocvičného nářadí, posiloven, venkovních a dětských hřišť, provozní řády
       odborných učeben, osvědčení o proškolení zaměstnanců, knihy úrazů), stav k termínu
       inspekční činnosti
18.    Webové stránky školy https://www.souhlubos.cz/, stav k termínu inspekční činnosti


                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Středočeský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.s@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy
 Ing. Pavel Čámský, školní inspektor,                  P. Čámský v. r.
 vedoucí inspekčního týmu
 Ing. Jindra Malíková, školní inspektorka                  J. Malíková v. r.
 Mgr. Pavla Vítková, školní inspektorka                    P. Vítková v. r.
 Ing. Drahuše Šefčíková, školní inspektorka               D. Šefčíková v. r.
 Ing. Dana Drlíková, kontrolní pracovnice                  D. Drlíková v. r.
 Helena Kladrubská – odbornice na střední                H. Kladrubská v. r.
 odborné vzdělávání

V Praze 31. ledna 2022

Datum a podpis ředitele školy potvrzující projednání a převzetí inspekční zprávy
 Mgr. Drahomír Krbec,                                    D. Krbec v. r.
 ředitel školy

V Hluboši 7. února 2022


2021/2022                                     9
