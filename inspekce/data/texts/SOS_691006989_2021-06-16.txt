                                     Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIA-1266/21-A


Název                               Střední zahradnická škola a Střední odborné učiliště
                                    s.r.o.
Sídlo                               Veleslavínská 282, 162 00 Praha 6
E-mail                              reditel@zahradnickaskola.cz
IČ                                  03036600
Identifikátor                       691006989
Právní forma                        Společnost s r.o.
Zastupující                         Ing. Ivan Roušal
Zřizovatel                          JUDr. Livia Kaněrová
Místo inspekční činnosti            Hloubětínská 78/26, Praha 9
Termín inspekční činnosti           16. 6. 2021 − 18. 6. 2021, 21. 6. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.
Inspekční činnost na žádost podle § 174 odst. 7 školského zákona.




2020/2021
                                    Charakteristika
Střední zahradnická škola a Střední odborné učiliště s.r.o. (dále „škola“ nebo „instituce“)
poskytuje vzdělávání v oborech středního vzdělání s výučním listem Prodavač a Zahradník
a v oboru vzdělání s maturitní zkouškou Zahradnictví. Škola rovněž nabízí studium v oboru
vzdělání s maturitní zkouškou Rostlinolékařství a v oboru vzdělání s výučním listem Včelař,
v těchto oborech však vzdělávání pro nízký počet zájemců neprobíhá. Nastavení
realizovaných školních vzdělávacích programů (dále „ŠVP“) umožňuje mezioborovou
prostupnost. Ve škole se k termínu inspekční činnosti vzdělávalo 139 žáků, z toho 68 žáků
v maturitním oboru v denní formě vzdělávání. Nejvyšší povolený počet žáků ve škole byl
využit přibližně z 60 %.


                         Hodnocení podmínek vzdělávání
Od poslední inspekční činnosti v roce 2019 ředitel školy (dále „ředitel“) aktualizoval
koncepci dalšího rozvoje instituce, byla zpracována strategie předcházení školní
neúspěšnosti žáků se zaměřením na zlepšení výsledků při ukončování vzdělávání maturitní
zkouškou (dále „MZ“). Přijatá opatření, např. individuální i skupinové doučování,
opakované procvičování typových maturitních úloh, se pozitivně projevila ve snížení hrubé
neúspěšnosti žáků ve společné části MZ ve školním roce 2019/2020. Soubor opatření
ke zlepšení kvality poskytovaného vzdělávání, vypracovaný na základě předchozích
inspekčních zjištění, byl však vzhledem k mimořádným podmínkám v období distanční
výuky realizován jen částečně. Škole se i nadále daří uskutečňovat strategické záměry
především v oblasti spolupráce se sociálními partnery, zlepšování materiálního zázemí
vzdělávání či v oblasti propagace vzdělávací nabídky instituce.
Vedení školy od předešlé inspekce podpořilo naplňování ŠVP a profilu absolventa
rozšířením sítě smluvních partnerů, na jejichž pracovištích je realizováno praktické
vyučování. Přínosná spolupráce se sociálními partnery přispívá i nadále k propojování
teoretických a praktických dovedností žáků, inovaci obsahu učiva, k systematickému rozvoji
praktických dovedností žáků či ke zvyšování jejich uplatnění na trhu práce. Činnost instituce
je pozitivně ovlivňována rovněž působením zřizovatele, který se mj. finančně podílí na
zlepšování podmínek vzdělávání.
V nastaveném způsobu řízení školy došlo od předchozí inspekční činnosti ke změně, ředitel
již nezajišťuje oblast výchovného poradenství. Rozhodovací kompetence jsou i nadále
částečně delegovány na určeného pedagoga v oblasti praktického vyučování. Pravidelné
porady vedení se všemi učiteli umožňují operativně reagovat na aktuální problémy, např. při
zajištění organizace vzdělávání distančním způsobem. Ze záznamů z jednání pedagogické
rady však není zřejmé, zda jsou systematicky uplatňována a vyhodnocována konkrétní
opatření ke zlepšení výsledků žáků při ukončování vzdělávání MZ. Prostřednictvím
předmětových komisí učitelé spolupracují např. při revizi či kontrole naplňování ŠVP.
Od předchozí inspekční činnosti se účinnost nastavených kontrolních mechanismů mírně
zvýšila. Ředitel při realizaci hospitační činnosti v období vzdělávání distančním způsobem
sledoval podstatné aspekty kvality výuky (např. formativní hodnocení žáků, poskytování
zpětné vazby), avšak hospitační činnost vykonával především ve výuce odborných
předmětů, jen minimálně ve výuce předmětů společné části MZ. Z rozhovorů s pedagogy
a ze zápisů z hospitací vyplynulo, že závěry hospitační činnosti zpravidla vyústily
v doporučení ke zlepšení kvality vzdělávání.
Výuku k termínu inspekční činnosti zajišťuje 16 učitelů, z nichž tři nesplňují předpoklad
odborné kvalifikace (dva z nich se účastní příslušného pedagogického studia). Na základě


2020/2021                                    2
předchozích inspekčních zjištění došlo k personálním změnám v zabezpečení výuky
předmětů společné části MZ. Nově ve škole působí odborně kvalifikovaní učitelé českého
jazyka a literatury, matematiky a anglického jazyka. Podporu těmto učitelům poskytuje
zejména vedení školy a neformálně i ostatní členové pedagogického sboru. Další vzdělávání
pedagogických pracovníků bylo na základě předchozích inspekčních zjištění sice zaměřeno
mj. rovněž na oblast didaktiky, aktivizačních metod a forem práce, avšak vzhledem
k aktuálním potřebám školy v období vzdělávání distančním způsobem se učitelé především
zaměřili na rozvoj svých digitálních kompetencí, včetně využití vhodných online nástrojů
ve výuce na dálku.
Finanční a materiální podmínky umožňují realizaci ŠVP. Žákům nematuritních oborů je
vzdělávání poskytováno bez úplaty. Od předešlé inspekční činnosti se kontinuálně zlepšuje
materiální zajištění praktického vyučování v areálu školy. V souladu s potřebami instituce
se rovněž zkvalitnilo vybavení informačními a komunikačními technologiemi včetně
výukového software pro jazykové vzdělávání. Pro podporu odborných kompetencí žáků je
ve škole k dispozici dostatečný počet odborně zaměřených publikací či časopisů, školní
knižní fond je však nutné dále rozšiřovat ve vztahu ke katalogu požadavků pro dílčí MZ
z českého jazyka a literatury. Vzdělávání probíhá v esteticky podnětném prostředí, jehož
výzdoba je vhodně koncipována vzhledem k odbornému zaměření žáků. Ke zvýšení
bezpečnosti žáků přispívá zajištění vstupu do budovy elektronickým a kamerovým
systémem.


                          Hodnocení průběhu vzdělávání
Ve výuce všeobecně vzdělávacích předmětů se od předešlé inspekční činnosti zvýšila
efektivita vzdělávání v anglickém jazyce, kvalitu výuky českého jazyka a literatury se však
nepodařilo dostatečně zlepšit.
Vzdělávací strategie ve sledovaných hodinách českého jazyka a literatury ve třídách
maturitního oboru směřovaly k rozvoji vědomostí, v menší míře byly podporovány
dovednosti žáků s ohledem na požadavky MZ. Účinnost odborně vedené výuky snižovala
nízká míra didaktické a metodické propracovanosti, absence názornosti s použitím
obrazových materiálů nebo audiovizuální techniky. Dominoval frontální výklad učitele
doplněný neřízeným rozhovorem, což se projevovalo nerovnoměrným zapojením žáků do
výuky a jejich pasivitou. Rovněž poskytovaný prostor pro dotazy nebo souvislejší
samostatný mluvený projev byl žáky využit jen v malé míře. Akcent na předávání hotových
poznatků, zejména literárně vědného kontextu nebyl pro žáky dostatečně přínosný.
Ke zvýšení podpory dovedností žáků ke zvládnutí dílčí části MZ scházela systematická
práce s uměleckým textem a s různými informačními zdroji zaměřená na samostatné
vyhledávání poznatků nebo aplikaci znalostí literárně vědné terminologie i jazykových
prostředků. Efektivitu návodného postupu při vypracování modelových zadání didaktického
testu snižoval nízký podíl žáků na jejich řešení a také nedostatečně uplatněná práce s chybou,
např. samostatnost při zdůvodnění gramatického jevu, vysvětlení významu synonym
a vizualizace problémových zadání na tabuli pro podporu pochopení pro žáky cizince.
Ve výuce anglického jazyka vyučující pro splnění stanoveného vzdělávacího cíle účelně
využili kromě frontální a samostatné práce také kooperaci žáků ve skupinách. Vhodné
střídání činností vedlo k rovnoměrnému rozvoji řečových dovedností žáků. Vzhledem
k požadavkům maturitního didaktického testu z anglického jazyka si žáci účinně rozvíjeli
schopnost porozumět obsahu vyslechnuté audionahrávky. Důraz byl kladen rovněž na
opakování znalostí gramatických struktur i slovní zásoby, jen částečně však byly využity
příležitosti k procvičování probíraného učiva v různých komunikačních situacích. Názornost


2020/2021                                     3
výuky byla zvyšována účelným využitím didaktické techniky. V části výuky vedly
metodické a didaktické nedostatky k pasivitě některých žáků. Obdobně jako při předešlé
inspekční činnosti žáci prokazovali rozdílnou úroveň jazykových znalostí a dovedností,
obsahová a časová diferenciace úkolů však nebyla zařazena, případně byla jen minimálně
přínosná vzhledem k žákům s vyšší úrovní jazykové pokročilosti. Ke zvýšení efektivity
poskytovaného jazykového vzdělávání bylo jen v nízké míře využito vedení výuky
v anglickém jazyce.
Kvalita výuky teoretických odborných předmětů je i nadále pozitivně ovlivňována erudicí
pedagogů i jejich zaujetím pro vyučovaný předmět. Hospitované hodiny byly odborně
i organizačně dobře připraveny a zvládnuty. Žáci byli aktivizováni vhodným střídáním
výukových forem a metod, včetně účelného zařazení skupinové práce. Využití inovativních
metod (zejména metoda „převrácené vyučování“) i cílené propojení výuky s úkoly z období
distančního vzdělávání napomáhalo k upevnění, systemizaci probraného učiva a jeho
praktickému procvičení s využitím názorně demonstračních metod. Diferencovaná zadání
úkolů i různé formy práce vedly k zapojení všech žáků podle jejich individuálních potřeb.
Při plnění úkolů žáci účelně využívali digitální i písemné podklady a při praktickém
určování vzorků dřevin projevovali zájem a prokazovali požadované odborné znalosti
a kompetence, mj. latinské názvosloví. Učitelé systematicky zvyšovali názornost výuky
zařazováním vhodných učebních pomůcek, účelným využitím didaktické techniky, náčrtků
a schémat. Efektivita odborného vzdělávání byla zvyšována cíleným zařazováním
mezipředmětových vztahů a častým propojováním teorie s praxí.
Od posledního inspekčního hodnocení přetrvává v teoretickém vyučování nedostatečné
zapojení žáků do evaluačního procesu ve výuce, především nevyužívání příležitostí
k sebereflexi či vzájemnému hodnocení žáků podle stanovených kritérií. Průběžně
poskytovaná zpětná vazba žákům byla sice přínosná pro jejich další učení, avšak společné
shrnutí učiva či vyhodnocení stanoveného vzdělávacího cíle s ohledem na dosažený pokrok
žáků v závěru vyučovací hodiny nebylo využito.
Z přímého pozorování některých vyučovacích hodin byla zřejmá potřeba zvýšeného
pedagogického působení v oblasti dodržování nastavených pravidel komunikace ve třídě
a opětovného upevnění studijních návyků části žáků po jejich návratu k prezenční výuce.
Praktické vyučování oborů vzdělání Prodavač a Zahradník se vyznačovalo účelným
propojením teorie s praxí, dobrým uplatňováním mezipředmětových vztahů a vysokým
podílem vlastních praktických činností žáků. Učitelé vhodně zohledňovali rozdílnou
zručnost žáků a uplatňovali prvky formativního hodnocení. U oboru Prodavač zvolené téma
účinně rozvíjelo tvořivost žáků. Učitelé žákům opakovaně připomínali zásady bezpečné
práce, žáci je při vlastní činnosti důsledně dodržovali. Nově zakoupené vybavení pro obor
Zahradník umožňovalo žákům prakticky zjišťovat využití různých druhů strojů pro údržbu
trávníků. V průběhu instruktáže žáci projevovali zájem o učení četnými dotazy, rovněž při
vlastní praktické činnosti byla většina z nich aktivní. Zapojení žáků do zahradnických prací
v komunitním volnočasovém centru přispívá k rozvoji sounáležitosti s příslušnou městskou
částí.


                          Hodnocení výsledků vzdělávání
Přijímání do všech oborů vzdělání probíhalo pro školní rok 2020/2021 bez školní přijímací
zkoušky, se zohledněním prospěchu ze základní školy. Pořadí uchazečů o maturitní obor
vzdělání ovlivňovala ze dvou třetin jednotná přijímací zkouška, minimální hranice
úspěšnosti nebyla stanovena. Ke vzdělávání byli obdobně jako předchozí školní rok přijati
rovněž zájemci s nižší mírou studijních předpokladů.


2020/2021                                    4
Nastavený adaptační proces vhodně propojuje zvládnutí nároků středoškolského vzdělávání,
podporu prosociálního chování žáků s jejich budoucím profesním zaměřením, např.
celoškolní výjezdy s projektovými dny, metody efektivního učení, odborné exkurze.
Od posledního inspekčního hodnocení bylo zajištění poradenských služeb personálně
posíleno o pozici výchovné poradkyně, která v oblasti primární prevence úzce spolupracuje
s ředitelem. Poradenský systém i nadále vhodně využívá výhody malé školy a zaměřuje se
na její specifika, např. maturitní a nematuritní obory, vzdělávání žáků z odlišného
sociokulturního prostředí. Preventivní a podpůrné mechanismy jsou realizovány
v součinnosti výchovné poradkyně s třídními učiteli, dalšími pedagogickými pracovníky
i s externími subjekty. K včasné identifikaci a řešení studijních, vztahových problémů nebo
rizikových projevů chování přispívají pravidelné třídnické hodiny, v době distanční výuky
vedené v on-line prostředí, výchovná jednání se žáky i zapojení externí školní psycholožky.
Od předešlé inspekční činnosti škola poskytovala žákům se SVP a žákům-cizincům různou
míru podpory v souladu s doporučením školského poradenského zařízení, např. individuální
vzdělávací plán, pedagogická intervence a úprava podmínek žáků při ukončování studia.
Škola sice periodicky vyhodnocovala funkčnost pomoci těmto žákům, v menší míře ale
reflektovala zejména v případě žáků-cizinců riziko školního neúspěchu každého žáka.
Z podrobnější analýzy výsledků vzdělávání žáků se SVP v 1. pololetí školního roku
2020/2021 vyplývá, že tři čtvrtiny těchto žáků dosáhli srovnatelného nebo lepšího průměru
než žáci dané třídy. U žáků-cizinců byla však podpora účinná pouze částečně, srovnatelný
prospěch vykázala jen čtvrtina žáků. Škola se po ukončení vzdělávání distančním způsobem
zaměřuje na zvýšení podpory těchto žáků mj. také v rámci obnovené realizace projektu
doučování žáků-cizinců z českého a anglického jazyka i matematiky.
K předcházení studijního neúspěchu žáků škola realizuje standardní postupy, mj. možnost
přestupu na méně náročný obor, skupinové a individuální on-line nebo prezenční konzultace
či příprava k praktické maturitní a závěrečné zkoušce po návratu žáků do prezenční výuky.
Výchovná opatření jsou uplatňována s nižší četností. Přestože jsou žáci vedením školy
oceňováni za své odborné dovednosti a reprezentaci školy věcnými dary, v motivačním
hodnocení žáků prostřednictvím udělených pochval se tato skutečnost nepromítá.
Škola nadále používá běžné nástroje k zjišťování dosažené úrovně vědomostí a znalostí
žáků, tj. písemné, ústní zkoušení a hodnocení praktických činností žáků. K interní evaluaci
úrovně znalostí žáků maturitního ročníku jsou opakovaně využívány didaktické testy dílčích
částí MZ. Z analýzy průběžných výsledků vzdělávání je zřejmé, že ve školním roce
2019/2020 byl podíl neprospívajících žáků ve všech oborech vzdělání i nadále nízký.
V prvním pololetí školního roku 2020/2021 škola hodnotila žáky v souladu s nastavenými
pravidly na základě kritérií vhodně zohledňujících specifika vzdělávání distančním
způsobem. Z podrobnější analýzy průběžných výsledků rovněž vyplývá, že přijatá opatření,
např. důslednější přístup třídních učitelů při dokládání důvodů neúčasti, individuální
výchovné pohovory se žákem, dodržování stanovené hranice povinné účasti žáka
v teoretickém a odborném vzdělávání a uplatňování hodnocení chování v souladu s pravidly
ve školním řádu vedla k mírnému snížení počtu zameškaných hodin na žáka ve školním roce
2019/2020. Tento trend pokračoval i v období 1. pololetí školního roku 2020/2021, které ale
bylo ovlivněno specifiky organizace vzdělávání na dálku. Z inspekčních zjištění rovněž
vyplývá postupné snižování neomluvené absence, zejména v nematuritních oborech.
Pozitivní trend snižování absence žáků ve výuce, jako jedné z příčin předčasného ukončení
studia, se k termínu inspekce ještě výrazněji neprojevil v podílu žáků, kteří v maturitním
oboru ukončí v době stanovené rámcovým vzdělávacím programem úspěšně vzdělávání.
Ve školním roce 2019/2020 tak pouze přibližně jedna čtvrtina žáků, kteří byli žáky prvního
ročníku ve školním roce 2016/2017, ukončila vzdělávání složením maturitní zkoušky.


2020/2021                                   5
Ve školním roce 2019/2020 se žákům oborů s výučním listem podařilo i nadále dosahovat
velmi dobrých výsledků při ukončování vzdělávání, obdobně jako v předchozím školním
roce všichni žáci u závěrečné zkoušky uspěli. V maturitním období 2020 se výsledky žáků
oboru s maturitní zkouškou zlepšily, hrubá neúspěšnost žáků (podíl žáků neúspěšných u MZ
nebo zkoušku nekonajících z celkového počtu přihlášených žáků) činila ve společné části
MZ 18 %, což přibližně odpovídá průměru hrubé neúspěšnosti v příslušné skupině oborů
v celorepublikovém srovnání. Z podrobné analýzy výsledků dílčích zkoušek MZ je zřejmé,
že dva žáci, kterým se nepodařilo v maturitním období 2020 úspěšně ukončit vzdělávání,
shodně neuspěli jak v didaktickém testu z českého jazyka a literatury, tak i v didaktickém
testu z anglického jazyka. Výsledky těchto žáků u MZ korespondují s jejich podprůměrnými
výsledky v průběhu vzdělávání v obou předmětech společné části MZ. Obdobně jako
v předchozích maturitních obdobích v profilové části MZ uspěli všichni žáci.
Od předešlé inspekční činnosti škola stále klade důraz na rozvoj odborných kompetencí žáků
vytvářením motivačního prostředí, žáci se úspěšně účastnili odborně zaměřených soutěží
v rozsahu určeném specifickými podmínkami vzdělávání ve sledovaném období. Úspěšní
absolventi nacházejí dobré uplatnění na trhu práce, případně pokračují v navazujícím
terciárním vzdělávání.



                                        Závěry
Vývoj školy
- zásadní nedostatky zjištěné při předešlé inspekční činnosti v roce 2019 byly odstraněny,
  přijatá opatření k prevenci nedostatků jsou postupně realizována
- zlepšily se výsledky žáků ve společné části MZ


Silné stránky
- účinná podpora rozvoje odborných kompetencí žáků propojováním teoretických
  poznatků s jejich využitím v praxi
- dlouhodobá spolupráce s četnými sociálními partnery vytvářející podmínky pro lepší
  uplatnitelnost absolventů na trhu práce


Slabé stránky a/nebo příležitosti ke zlepšení
- nižší zaměření hospitační činnosti na kontrolu kvality výuky v předmětech společné části
  maturitní zkoušky
- nedostatečné využití aktivizujících metod v části výuky a příležitostí k diferenciaci
  vzdělávacího obsahu a činností snižující účinnost jazykového vzdělávání
- nízká míra zapojení žáků do evaluačního procesu ve výuce, především nedostatečné
  využívání vzájemného hodnocení žáků podle stanovených kritérií či sebereflexe vlastního
  učebního pokroku
- opomíjení didaktických závěrů vyučovacích hodin




2020/2021                                   6
Doporučení pro zlepšení činnosti školy
- systematicky zaměřit hospitační činnost na kontrolu kvality výuky v předmětech společné
  části MZ s důrazem na využívání efektivních forem a metod výuky, důsledně stanovovat
  a plnit opatření ke zlepšení průběhu výuky
- zaměřit další vzdělávání pedagogů na využití aktivizujících metod a forem výuky
- zkvalitnit průběh vzdělávání v předmětech společné části MZ, aktivizovat žáky ve výuce,
  uplatňovat diferenciaci výuky podle individuálních potřeb žáků, poskytovat jim efektivní
  zpětnou vazbu o zvládnutí učiva, zapojovat žáky do evaluačních aktivit
- využívat více nástrojů pozitivní motivace žáků k vyšší docházce
- systematicky přijímat opatření ke zvýšení úspěšnosti žáků především ve společné části
  MZ, průběžně vyhodnocovat účinnost těchto opatření
- zvýšit požadavky při přijímacím řízení kladené na uchazeče o vzdělávání v maturitním
  oboru


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


              Seznam dokladů, o které se inspekční zjištění opírají
 1.     Rozhodnutí č. j. MHMP 567944/2016 ve věci změny zápisu v údajích vedených
        v rejstříku škol a školských zařízení ze dne 6. 4. 2016, s účinností od 1. 9. 2016
        (stanovení nejvyššího povoleného počtu žáků)
 2.     Jmenování do funkce ředitele školy ze dne 11. 7. 2016, s účinností od 1. 8. 2016
 3.     Koncepční záměr rozvoje školy včetně aktualizace - dodatek Strategie předcházení
        školní neúspěšnosti ze dne 10. 1. 2020
 4.     Školní vzdělávací programy oborů vzdělání 41-44-M/01 Zahradnictví, 41-52-H/01
        Zahradník a 66-51-H/01 Prodavač účinné k datu inspekční činnosti
 5.     Školní řád s platností od 29. 11. 2019, včetně dodatku školního řádu s platností
        od 30. 9. 2020 (pravidla pro vzdělávání a hodnocení žáků v době distanční výuky)
 6.     Výroční zpráva o činnosti školy, školní rok 2019/2020
 7.     Výběr třídních knih a deníků odborného výcviku vedených ve školním roce
        2020/2021 k termínu inspekční činnosti
 8.     Záznamy z pedagogických rad a z jednání předmětových komisí vedené ve školních
        letech 2019/2020 a 2020/2021 k termínu inspekční činnosti
 9.     Výběr z personální dokumentace pedagogických pracovníků k termínu inspekční
        činnosti
10.     Kniha úrazů žáků vedená k termínu inspekční činnosti
11.     Portfolio výchovného poradce a metodika prevence vedené k termínu inspekční
        činnosti
12.     Evidence žáků (školní matrika) vedená k termínu inspekční činnosti, včetně dokladů
        o ukončování vzdělávání ve školním roce 2019/2020 a 2020/2021 k termínu
        inspekční činnosti


2020/2021                                    7
13.     Rozvrh vyučovacích hodin platný ve školním roce 2020/2021 platný k termínu
        inspekční činnosti
14.     Plán dalšího vzdělávání pedagogických pracovníků a přehled o jeho plnění k termínu
        inspekční činnosti
15.     Smlouvy o zajištění praktického vyučování – školní rok 2020/2021 (vzorek),
        žákovské záznamy z odborného výcviku (vzorek)
16.     Doklady o přijímání uchazečů ke střednímu vzdělávání – školní rok 2019/2020
        (vzorek)
17.     Inspekční zpráva České školní inspekce z 13. 1. 2020, čj. ČŠIA-3185/19-A
18.     Finanční vypořádání dotací příjemcům prostřednictvím kraje ze státního rozpočtu
        nebo státních finančních aktiv za rok 2020 ze dne 15. 1. 2021, Vyúčtování dotace
        a rozbor hospodaření s dotací UZ 33 155 za období školního roku 2019/2020


                                        Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na
e-podatelnu csi.a@csicr.cz s připojením elektronického podpisu, a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


Ing. Jindra Malíková, školní inspektorka, vedoucí
                                                        ……………………………….
inspekčního týmu

Mgr. Lucie Burešová, školní inspektorka                 ……………………………….


Ing. Pavel Čámský, školní inspektor                     ……………………………….


Mgr. Petra Stoklasová, školní inspektorka               ……………………………….


Bc. Šárka Snížková, kontrolní pracovnice                ……………………………….




V Praze…………………….


2020/2021                                    8
Datum a podpis ředitele školy potvrzující projednání a převzetí inspekční zprávy



Ing. Ivan Roušal,                                   ……………………………….
ředitel školy




V Praze…………………….




2020/2021                                9
