                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                          Čj. ČŠIS-1162/23-S


Název                                Gymnázium Dr. Josefa Pekaře, Mladá Boleslav,
                                     Palackého 211
Sídlo                                Palackého 211, 293 01 Mladá Boleslav
E-mail                               pekargmb@pekargmb.cz
IČO                                  48 683 868
Identifikátor                        600 007 502
Právní forma                         příspěvková organizace
Zastupující                          Mgr. Petr Dostál
Zřizovatel                           Středočeský kraj
Místo inspekční činnosti             Palackého 211, Mladá Boleslav
Inspekční činnost na místě           17. a 19. až 21. dubna 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Zjišťování a hodnocení podmínek, průběhu a výsledků vzdělávání podle přísluš né ho
školního vzdělávacího programu (dále „ŠVP“), naplňování ŠVP a jeho souladu s právními
předpisy a rámcovým vzdělávacím programem podle § 174 odst. 2 písm. b) a c) zákona
č. 561/2004 Sb., ve znění pozdějších předpisů.


                                          Charakteristika
Gymnázium Dr. Josefa Pekaře, Mladá Boleslav, Palackého 211 (dále „škola“) uskutečňuje
výuku v denní formě v osmiletém a ve čtyřletém oboru vzdělání. Ze strany uchazečů je o ně
stabilně velký zájem. K termínu inspekční činnosti se v osmiletém oboru vzdělávalo v osmi
třídách 218 žáků a ve čtyřletém oboru ve 12 třídách 325 žáků.
Škola eviduje k datu inspekční činnosti 23 žáků se speciálními vzdělávacími potřebami,
z nichž má 19 platné doporučení školského poradenského zařízení a pět z nich se vzdělává
podle individuálního vzdělávacího plánu („IVP“). Ostatní se vzdělávají na základě plánu
pedagogické podpory. Ve škole jsou k termínu inspekční činnosti tři mimořádně nadaní žáci.
Ze třech žáků s odlišným mateřským jazykem mají dva částečnou jazykovou bariéru. Ředitel
školy (dále „ředitel“) povolil 12 žákům vzdělávání podle IVP z jiných závažných důvodů.
Žáci se stravují ve školní jídelně – výdejně v budově školy.


                          Hodnocení podmínek vzdělávání
Od školního roku 2022/2023 začal nově jmenovaný ředitel naplňovat koncepci dalšího
rozvoje, která vychází z analýzy stavu školy. Plynule navazuje na předchozí řízení a profilac i
školy se všeobecným vzdělávacím zaměřením s důrazem na přípravu žáků
k vysokoškolskému studiu. Základním nástrojem úspěšné realizace vytyčených koncepčních
záměrů je ŠVP, který přikládá velký význam široké nabídce volitelných seminářů pro
vhodnou profilaci žáků.
Organizační struktura je přehledná, kompetence jsou účelně stanoveny mezi jednotlivé členy
vedení. Systém plánování je funkční, přihlíží k potřebám žáků i pedagogických pracovníků.
I přes nastavený řídicí a kontrolní systém byly zjištěny dílčí nedostatky. Ředitel povolil
žákům vzdělávání podle IVP z jiných závažných důvodů, ale škola je nevypracova la.
Pedagogické řízení je zaměřeno na monitorování kvality výuky pomocí vhodně stanovenýc h
kritérií. Jejich naplňování však bylo méně účinné vzhledem ke sledovanému průběhu
vyučovacích hodin.
Vedení školy usiluje o konstruktivní komunikaci a transparentní předávání informac í,
k čemuž vytvořilo výborné podmínky ve školním informačním systému. Do vzdělávání žáků
se pozitivně promítá přínosná spolupráce s vysokými školami při vzdělávacích akcích či při
vedení maturitních prací žáků vysokoškolskými odborníky, s výzkumnými pracovišti
pro realizaci stáží žáků nebo s dlouholetým partnerem ŠKODA Mladá Boleslav. Působení
rodilých mluvčích ve výuce a aktivní zapojení školy do mezinárodních projektů podporují
jazykové dovednosti žáků i učitelů v rámci jejich dalšího vzdělávání. Přínosné jsou
dlouhodobě rovněž vztahy se Společností přátel Gymnázia Dr. J. Pekaře. Velmi aktivní
jsou žáci ve studentském parlamentu.
V učitelském sboru došlo od minulé inspekční činnosti v roce 2015 k přirozené obměně,
aktuálně vzdělávání zajišťuje 52 kvalifikovaných pedagogů s výjimkou jedné vyučujíc í,
která studium k získání kvalifikace aktuálně dokončuje. Novým učitelům je vhodně
poskytován mentoring. Systematická je vzájemná spolupráce odborně kvalifiko va né
výchovné poradkyně, školní metodičky prevence a školního psychologa. Další vzdělává ní
pedagogických pracovníků je projednáváno na poradách i v rámci předmětových komisí a je
účelně zaměřeno na odborný a jazykový růst učitelů, méně však na zvládnutí efektivního
formativního hodnocení či sebehodnocení žáků a na způsoby diferenciace obsahu a cílů
vzdělávání.
Materiální podmínky odpovídají potřebám realizovaného ŠVP, prostorové podmínky jsou
ve školním roce 2022/2023 omezené z důvodu rozsáhlé rekonstrukce historické budovy.
Od minulé inspekční činnosti došlo k zlepšení zejména v oblasti moderních technologií.
Finanční prostředky získané zapojením školy do projektové činnosti byly účelně využity pro
zlepšení podmínek vzdělávání. Byly zřízeny klubovny pro žáky a vybaveny novým
nábytkem, proběhla modernizace odborných učeben přírodovědných předmětů, pravidelně
je obměňováno vybavení učeben a průběžně byly doplňovány učební pomůcky. Škola


                                             2/7
průběžně vyhodnocuje rizika v oblasti bezpečnosti a ochrany zdraví a poskytuje žákům
potřebné informace k jejich prevenci. Tato praxe je dostatečně účinná, míra úrazovosti je
dlouhodobě nízká.


                          Hodnocení průběhu vzdělávání
Pedagogové téměř ve všech vyučovacích hodinách volili metody a úlohy, které podporovaly
dosažení vzdělávacího cíle. V hodinách se nevyskytovaly kázeňské problémy nebo
vyrušování, žáci ochotně dodržovali nastavená pravidla. Učitelé projevovali zájem o žáky
a jejich vzdělávání a poskytovali jim dostatek času pro řešení úlohy či formulaci odpovědi.
Téměř ve třech čtvrtinách hodin byli všichni žáci po většinu hodiny zapojeni do výuky.
Ve dvou třetinách hodin byl zaznamenán dominantní výskyt frontální organizace vyučová ní,
která byla účelná ale jen zhruba v polovině hodin. Ostatní organizační formy byly málo
využívány, skupinová práce byla zařazena pouze v jedné třetině hodin a práce ve dvojici
pouze v necelé pětině. Bylo tak vytvořeno méně prostoru pro cílenou diskusi mezi žáky
k zadanému úkolu nebo pro vyhledávání, třídění či analyzování informací z různých zdrojů.
Nižší byla podpora nadaných žáků ve sledovaném průběhu výuky. Učitelé téměř
nediferencovali obsah učiva či zadávaných úkolů, žáci rovněž nedostali možnost vybírat
z úloh odlišné kognitivní náročnosti. Didakticky méně zdařilé byly závěry většiny
vyučovacích hodin, ve kterých chybělo efektivní shrnutí probrané látky či ověření míry
jejího zvládnutí žáky. Škola výrazněji nepokročila v oblasti zařazování formativního
hodnocení žáků, jejich sebehodnocení či vrstevnického hodnocení spolužáků.
Vyučující ve sledované výuce českého jazyka a literatury účelně rozvíjeli kritické myšle ní
a obsahově náročnou komunikaci při aplikaci gramatických pravidel a rozboru
publicistických textů. Pouze ojediněle vedli žáky k účinné práci s chybou. Efektivitu
vzdělávání v polovině hodin, ve kterých převládala práce učitelů při kombinaci frontální
výuky se samostatnou prací žáků, snižovala nízká míra zpětné vazby. V rámci rozvoje
čtenářské gramotnosti žáci vhodně využívají školní knihovnu. Zapojením do projektů
a soutěží a při tvorbě uměleckých a publicistických textů do školního časopisu a almanachu
škola účelně podporuje také komunikační kompetence žáků. Zcela zásadní pro efektivní
dlouhodobou podporu čtenářské gramotnosti je tvorba maturitních prací a jejich obhajoba.
V hodinách společenských věd se vyučujícím většinou dařilo přiblížit obsah učiva reálnému
životu a účinně rozvíjet postojové složky vzdělávacích cílů. Učitelé úspěšně aktivizo va li
žáky vhodným střídáním kooperativních metod a samostatné práce žáků. Ukáznění
a motivovaní žáci spolupracovali při řešení problémových úloh, samostatně pracovali
s textem a diskutovali o návrhu různých řešení.
Škole se i nadále daří poskytovat žákům kvalitní cizojazyčné vzdělávání. Široký výběr
volitelných aktivit formou konverzací v daném jazyce či seminářů podporuje rozvoj
jazykových kompetencí žáků. Ti v hodinách prokazovali velmi dobré znalosti, pracovali
s učebnicemi, pracovními listy, vhodnými pomůckami pro rozmanité aktivity, které pro ně
učitelé připravili. Vyučující byli vstřícní, komunikativní, povzbuzovali žáky a vyjadřova li
pozitivní očekávání. Všechny vyučovací hodiny byly důsledně vedeny v cílovém jazyce, což
podporovalo poslechové dovednosti žáků. Činnosti ve dvojicích či ve skupinách vedly žáky
ke vzájemné konverzaci, podobně jako inspirativní citáty k probíraným tématům, ke kterým
se žáci plynule vyjadřovali. Výuku oživily hry a soutěže či dramatizace příběhu. Příkladně
proběhlo vzájemné hodnocení práce spolužáka podle předem známých kritérií společně
s doporučeními k jeho další práci. Veškerý čas vyučovacích hodin byl zcela využit, méně
pozornosti bylo věnováno ověření, zda všichni žáci probíranou gramatiku pochopili. Pouze
výjimečně chyběl souvislejší projev žáků či větší pestrost použitých metod.


                                            3/7
Učitelé ve sledovaných hodinách matematiky správně věnovali velkou pozornost pochopení
učiva a jeho osvojování, což přetrvává od minulého inspekčního hodnocení. Převládal
převážně účelný frontální výklad, který byl kombinován se zdařilou samostatnou prací žáků.
Podporu názornosti učitelé vhodně zajišťovali pomůckami. Ojediněle bylo zazname ná no
zdařilé činnostní učení při práci ve skupině.
Ve výuce přírodovědných předmětů učitelé náležitě využívali mezipředmětové vztahy
a vazbu učiva na souvislosti v reálném životě. Didaktická technika byla většinou vhodně
používána k vyšší názornosti učiva. Při výuce byla zaznamenána zdařilá práce ve skupině,
ve které žáci byli účelně motivováni k diskusi a obhajobě svého názoru či k zjišťová ní
výskytu a ověřování fyzikálních jevů. V úvodu do učiva učitelé žáky aktivizovali účelným
brainstormingem. Demonstrační pokusy výrazně zvýšily názornost probírané látky. Žáci
aktivně pozorovali jevy a vyvozovali souvislosti. Učitelé kladli správný důraz na vysvětle ní
základních pojmů a práci s chybou. V části hodin však volili frontální výklad s pokládáním
dotazů, což neaktivizovalo všechny žáky, odpovídali pouze někteří z nich.


                          Hodnocení výsledků vzdělávání
Díky zájmu o vyučované obory přijímá škola ke vzdělávání motivované a dobře připravené
žáky. Z analýzy prospěchu jednoznačně vyplývá, že žáci přistupují k výuce zodpovědně a že
se jim velmi dobře daří naplňovat požadované výstupy ŠVP. Při posuzování míry dosažení
těchto výstupů škola využívá standardní interní nástroje, například ústní a písemné zkoušení
a srovnávací testy z některých předmětů. Vhodně je doplňuje nástroji externími v podobě
výsledků maturitních zkoušek, umístění žáků v okresních, krajských a celorepubliko výc h
kolech olympiád a soutěží nebo výsledky mezinárodních zkoušek z cizích jazyků.
Individuální a skupinové výsledky vzdělávání jsou pravidelně vyhodnocová ny
a analyzovány vedením školy a při jednáních pedagogické rady. Informace o průběžném
hodnocení jsou žákům i zákonným zástupcům operativně dostupné především
prostřednictvím informačního systému.
V průběhu vzdělávání byl v roce 2021/2022 průměrný prospěch žáků 1,6 a téměř polovina
z nich prospěla s vyznamenáním. Vysokou dosaženou úroveň v českém jazyce a matematice
dokládají i výborné výsledky externího testování žáků nižšího stupně osmiletého oboru.
Úspěšně probíhá adaptace žáků na systém gymnaziálního vzdělávání při přechodu
do prvního ročníku osmiletého i čtyřletého oboru. Individuální konzultace a různé formy
doučování pomáhají řešit situaci žáků ohrožených školní neúspěšností, a tak jich neprospívá
pouze minimum.
Výsledky žáků při ukončování studia maturitní zkouškou jsou stabilně velmi dobré. Podíl
žáků neúspěšných u maturitní zkoušky nebo zkoušku nekonajících z celkového počtu
přihlášených je v posledních třech školních letech nižší ve srovnaní s průměrem v dané
skupině oborů. Zhruba třetina žáků prospívá s vyznamenáním. V dílčích zkouškách společné
části maturitní zkoušky (českého jazyka a literatury, cizího jazyka i matematiky, kterou
si volí zhruba 40 % žáků) škola dlouhodobě vykazuje lepší výsledky, než jaký je průměr
gymnázií v republice. Tento příznivý trend je patrný i v podílu žáků, kteří skládají úspěšně
nepovinnou zkoušku z rozšiřující matematiky, například v minulých dvou školních letech
to byla šestina žáků. V profilové části maturitní zkoušky v roce 2021/2022 využila čtvrtina
žáků možnosti nahradit profilovou zkoušku z cizího jazyka mezinárodním certifiká te m
z anglického jazyka. Dlouhodobě zařazovaná povinná maturitní práce s obhajobou účinně
podporuje profilaci žáků a vede je k samostatnosti a odpovědnému zpracování vybraného
tématu. Vybíraná témata mají vysokou odbornou úroveň a žákům se je daří velmi kvalitně
zpracovávat, což svědčí o účelném rozvoji jejich kompetence k celoživotnímu učení.


                                            4/7
Učitelé prostřednictvím garantů v předmětových komisích vhodně pracují s nadanými žáky
a zapojují je do různých aktivit ve volitelných seminářích i při volnočasových činnostech,
ve kterých se mohou osobnostně rozvíjet. Velmi kvalitní je podpora žáků ve výuce
anglického jazyka, v níž jsou připravováni na složení mezinárodních certifikátů. Škola
úspěšně rozvíjí nadání žáků i v oblasti tělesné a estetické výchovy, pořádá vlastní divadelní
a hudební vystoupení a vydává literární almanach. Sportovní zdatnost žáků se daří rozvíjet
při využívání výborných podmínek pro tělesnou výchovu a sport. Výsledkem účelného
přístupu školy k rozvoji občanských a sociálních kompetencí žáků je nově zapojení
do dobrovolnických aktivit včetně účasti v mezinárodním programu Cena vévody
z Edinburghu.
Škola správně identifikuje žáky se speciálními vzdělávacími potřebami, pedagogové jsou
včas informováni o jejich individuálních potřebách a vhodných pedagogických přístupech
ve vzdělávání. O tom svědčí jejich průměrný prospěch, který je srovnatelný s ostatními žáky.
Škola pozitivně motivuje žáky a dbá na jejich oceňování, počet pochval výrazně převyšuje
počet kázeňských opatření. Pravidla a mechanismy pro prevenci rizikového chování jsou
srozumitelně nastaveny v preventivním programu. Problémové chování je ojedinělé,
při jeho výskytu je ihned systematicky řešeno. Pozitivní je, že třídní učitelé jsou motivo vá ni
k realizaci dobrovolných třídnických hodin, jejichž obsah vhodně superviduje výchovná
poradkyně. Přínosné je, že žáci mohou konzultovat své problémy se školním psychologe m.
Rovněž nástup žáků do střední školy je usnadněn adaptačními aktivitami (v primě
a v prvním ročníku čtyřletého oboru s prvním ročníkem vyššího stupně osmiletého oboru)
zaměřené na vztahy v kolektivu. O tom, že systém preventivních aktivit je účinně nastaven,
svědčí také minimální podíl žáků s neomluvenou absencí.
Škola vhodně průběžně vyhodnocuje poskytovanou podporu žákům, kteří se vzděláva jí
v zahraničí. Podporuje je při jejich návratu, který usnadňují vypracovávané plány
pedagogické podpory, které škola účelně vyhodnocuje a sleduje jejich naplňování.
Sociální, komunikativní kompetence a kritické myšlení žáků se daří podporovat jejich
aktivním zapojením ve studentském parlamentu při uspořádání besed, zajištění školních
tematických    dnů, nově organizováním studentského           plesu či charitativníc h
a dobrovolnických akcích nebo efektivní činností v Městském parlamentu dětí a mládeže.
Funkční je i kariérové poradenství. Vedení školy sleduje další vzdělávací cestu absolventů,
téměř všichni pokračují ve studiu na vysokých školách různého zaměření. V rámci
kariérního poradenství probíhají systematické aktivity s cílem pomoci žákům školy vybrat
jejich další vzdělávací cestu.


                                           Závěry
Vývoj školy
- V srpnu 2022 byl jmenován nový ředitel školy.
- Ve školním roce 2022/2023 započala rozsáhlá rekonstrukce budovy, došlo ke zlepšení
  v materiální oblasti zejména ve vybavení moderními technologiemi.
- Doporučení ke zlepšení zjištěné při minulé inspekční činnosti se podařilo pouze částečně
  naplnit.
Silné stránky
- Žáci dosahují velmi dobrých výsledků u maturitních zkoušek.



                                              5/7
- Zapojení pedagogů do aktivit podporujících různorodé zájmy žáků, promyšlená činnost
  školního poradenského pracoviště a široká nabídka volitelných seminářů zajišťují
  efektivní podporu rozvoje klíčových kompetencí žáků.
Slabé stránky a/nebo příležitosti ke zlepšení
- Absence cílené a důsledné diferenciace obsahu učiva a metod v přístupu k žákům
  v hospitované výuce snižovala efektivitu vzdělávání.
- Didakticky méně zdařilé závěrečné shrnutí vyučovací hodiny a malá pozornost věnovaná
  vzájemnému hodnocení a sebehodnocení žáků neposkytovaly potřebnou zpětnou vazbu.
Doporučení pro zlepšení činnosti školy
- Posílit kontrolní funkci řízení i pedagogické vedení školy.
- Zacílit další vzdělávání pedagogických pracovníků na efektivní diferenciaci obsahu
  výuky v hodinách podle schopností a dovedností žáků a jejich sebehodnocení.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo
na e-podatelnu csi.s@csicr.cz s připojením elektronického podpisu.


            Seznam dokladů, o které se inspekční zjištění opírají
 1.   Výpis z rejstříků škol a školských zařízení, k datu inspekce
 2.   Zřizovací listina školy s účinností od 1. července 2001 včetně aktuálních Dodatků
 3.   Jmenování do funkce ředitele školy, čj. 082614/2022/KUSK, s účinností od 1. srpna
      2022
 4.   Školní vzdělávací program účinný k termínu inspekce
 5.   Školní řád účinný k termínu inspekce
 6.   Výroční zpráva o činnosti školy ve školním roce 2021/2022
 7.   Evidence žáků (školní matrika) včetně výsledků vzdělávání žáků, stav k termínu
      inspekční činnosti
 8.   Třídní knihy, rozvrhy vyučovacích hodin, školní rok 2022/2023 k termínu inspekční
      činnosti
 9.   Záznamy z pedagogické rady a z jednání předmětových komisí, školní roky
      2021/2022 a 2022/2023 k termínu inspekční činnosti
10.   Třídní knihy, rozvrhy vyučovacích hodin, školní rok 2021/2022 a 2022/2023
      k termínu inspekční činnosti
11.   Dokumentace žáků k přijímání a ukončování vzdělávání účinná k termínu inspekce
      (vzorek)
12.   Dokumentace školního poradenského pracoviště k termínu inspekční činnosti
      (vzorek)



                                            6/7
13.   Personální dokumentace pedagogických pracovníků vedená k termínu inspekce
      včetně plánu dalšího vzdělávání pedagogických pracovníků na školní roky 2021/2022
      a 2022/2023 (vzorek)
14.   Dokumentace k zajištění bezpečnosti a ochrany zdraví platná k termínu inspekční
      činnosti
15.   Internetové stránky školy www.pekargmb.cz stav k termínu inspekční činnosti
16.   Inspekční zpráva, čj. ČŠIS-123/15-S
17.   Ekonomická dokumentace k termínu inspekční činnosti (Finanční vypořádání dotací
      poskytnutých příjemcům prostřednictvím kraje ze státního rozpočtu v roce 2022,
      účetní závěrka sestavená k 31. prosinci 2022)


                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Středočeský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.s@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Ing. Vladimíra Hokešová, školní
 inspektorka, vedoucí inspekčního týmu

 Ing. Jana Diopová, školní inspektorka

 Mgr. Pavla Vítková, školní inspektorka

 Bc. Mária Kotvanová, kontrolní
 pracovnice




Datem vyhotovení inspekční zprávy se rozumí datum posledního podpisu člena inspekčního
týmu.




                                            7/7
