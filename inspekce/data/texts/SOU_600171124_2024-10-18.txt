CSI0X00CXSN




                               Česká školní inspekce
                                Zlínský inspektorát
                        Zarámí 88, P. O. Box 125, 760 01 Zlín
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIZ-1143/24-Z
                                       Sp. zn. ČŠIZ-S-221/24-Z


Název                               Střední škola - Centrum odborné přípravy technické
                                    Kroměříž
Sídlo                               Nábělkova 539/3, 767 01 Kroměříž
E-mail                              copt@coptkm.cz
IČO                                 00 568 945
Identifikátor                       600 171 124
Právní forma                        příspěvková organizace
Zastupující                         Ing. Bronislav Fuksa
Zřizovatel                          Zlínský kraj
Místo inspekční činnosti            Na Lindovce 1463, Kroměříž
                                    Nábělkova 539, Kroměříž
Inspekční činnost na místě          18. 10. 2024 a 22. − 24. 10. 2024

Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného ve střední škole podle
§ 174 odst. 2 písm. a) až c) zákona č. 561/2004 Sb., o předškolním, základním, středním,
vyšším odborném a jiném vzdělávání (školský zákon), ve znění pozdějších předpisů.


                                         Charakteristika
Zřizovatelem právnické osoby Střední škola – Centrum odborné přípravy technické
Kroměříž je Zlínský kraj. Právnická osoba vykonává činnost střední školy (dále „škola“)
a školní jídelny. Ve školním roce 2024/2025 výuka probíhala v pěti oborech vzdělání
s maturitní zkouškou, z toho ve třech čtyřletých - 23-45-L/01 Mechanik seřizovač, 26-41-
L/01 Mechanik elektrotechnik, 39-41-L/01 Autotronik a dvou dvouletých (nástavbové
studium) - 23-43-L/51 Provozní technika a 26-41-L/52 Provozní elektrotechnika. Současně
byli žáci vzděláváni v osmi oborech s výučním listem - 23-51-H/01 Strojní mechanik, 23-
55-H/02 Karosář, 23-56-H/01 Obráběč kovů, 23-68-H/01 Mechanik opravář motorových
vozidel, 26-51-H/01 Elektrikář, 26-57-H/01 Autoelektrikář, 36-52-H/01 Instalatér a 41-55-
H/01 Opravář zemědělských strojů.
V době inspekce se ve škole vzdělávalo celkem 695 žáků, z nich bylo identifikováno 50 žáků
se speciálními vzdělávacími potřebami (dále „SVP“), čtyři žáci byli vzděláváni podle
individuálního vzdělávacího plánu.
Od školního roku 2023/2024 je škola držitelkou akreditace pro mezinárodně uznávané
zkoušky nového programu ECDL/ICDL Insights a také se stala partnerskou školou skupiny
ČEZ. Od školního roku 2024/2025 patří mezi 7 škol v ČR, které jsou součástí projektu
podporujícího výchovu nových servisních techniků domácích spotřebičů.


                        Hodnocení podmínek vzdělávání
Škola má vypracovanou srozumitelnou koncepci svého rozvoje s reálně nastavenými cíli
odpovídajícími jejím aktuálním podmínkám a potřebám. Účelně stanovené priority
zaměřené zejména na zkvalitnění oblasti vzdělávání, personální, materiálně technické a
public relations se vedení školy průběžně daří plnit. Se strategií školy se pedagogové
ztotožňují a společně ji naplňují.
Organizační struktura školy odpovídá jejímu zaměření a velikosti. Výuka je zabezpečena
účelně složeným a odborně kvalifikovaným pedagogickým sborem, jehož součástí jsou také
asistenti pedagoga a externí školní psycholog. Hospitační činnost realizovaná především
zástupci ředitele školy pro teoretickou a praktickou výuku byla prováděna pravidelně a
v dostatečné míře. Přesto se do výuky jen částečně daří zařazovat úlohy různé kognitivní
náročnosti a účelně využívat a aplikovat žákovské znalosti z jiných předmětů. Hospitační
činnost byla vyhodnocována, chybělo však důsledné vyhodnocování účinnosti přijatých
opatření ke zkvalitnění výuky. Vedení školy cíleně podporuje profesní rozvoj pedagogů a
jejich spolupráci. Kromě prohloubení odborných znalostí a rozvoje komunikač níc h
dovedností pedagogických pracovníků bylo jejich další vzdělávání zaměřeno také na
podporu kariérového poradenství a inkluzivního vzdělávání.
Výuka probíhala podle školních vzdělávacích programů (dále „ŠVP“), se kterými vyučujíc í
aktivně pracovali. ŠVP byly průběžně inovovány zejména v odborných předmětech škola
velmi dobře reagovala na nové moderní technologie a inovace v oblasti elektromobility.
Materiálně technické podmínky byly na velmi dobré úrovni. Průběžným pořizováním
učebních pomůcek a přístrojového vybavení do odborných učeben a laboratoří se výrazně
zvýšila podpora kvality výuky zejména v odborných předmětech. Zapojením do projektové
činnosti škola získávala finanční prostředky s cílem systematicky a účelně vytvářet
a zkvalitňovat podmínky pro vzdělávání žáků. Pro zajištění oblasti bezpečnosti a ochrany
zdraví žáků měla škola účinně nastavený systém. Žákům byly pravidelně podávány
informace o možných bezpečnostních rizicích ve škole i při činnostech organizova nýc h
mimo školu.
Školní stravování zabezpečuje vlastní školní jídelna. Žáci mají možnost výběru ze dvou
druhů nabízených jídel, skladba jídelních lístků respektuje pestrost a výživovou hodnotu
stravy.



                                           2/7
Poradenské služby systematicky zajišťovalo školní poradenské pracoviště složené
z výchovného poradce, školního metodika prevence, studijní a kariérové poradkyně
a externího školního psychologa v úzké spolupráci s třídními učiteli, vedením školy
a dalšími pedagogickými pracovníky. Školní poradenské pracoviště cíleně a ve velké míře
úspěšně pomáhalo žákům i jejich zákonným zástupcům při řešení vzdělávacích a
výchovných obtíží.
Škola dlouhodobě spolupracovala s mnoha partnery. Stěžejními partnery jsou firmy a
podniky zajišťující především praktické vyučování žáků oborů vzdělání s výučním listem
i maturitní zkouškou. Spolupráce v rámci projektové činnosti umožňovala škole přístup
k informacím ohledně novinek v oblasti odborného vzdělávání vyučovaných oborů.
Oboustranně přínosná byla spolupráce s místními základními školami a sociálními partnery
a se středními školami v regionu zaměřená zejména na oblast robotiky, strojírenství a
autotroniky. Dalším významným a přínosným partnerem školy je město Kroměříž. Žáci se
pravidelně podílejí na společensko-kulturních akcích pořádaných městem. Spolupráce
se zřizovatelem a zákonnými zástupci žáků jsou na velmi dobré úrovni.


                         Hodnocení průběhu vzdělávání
Průběh vzdělávání byl sledován ve výuce všeobecně vzdělávacích a odborných předmětů
v teoretické výuce a praktickém vyučování.
Metody a formy výuky ve většině hodin českého jazyka a literatury, v občanské nauce a
dějepisu byly vzhledem ke stanoveným výukovým cílům voleny efektivně. Žáci byli velmi
dobře motivováni a aktivně zapojováni do výuky, při práci ve dvojicích či skupinách
dokázali vhodně reagovat a kriticky posoudit zadaný úkol. Při výuce českého jazyka a
literatury byli žáci vedeni k důslednému odůvodňování pravopisných jevů a následnému
vhodnému užití ve větném kontextu, vhodně byly využívány jejich dosavadní znalosti a
zkušenosti i rozvíjeno jejich kreativní myšlení. Ve výuce českého jazyka u nástavbového
studia chyběla motivace žáků, vhodné ukázky a aktivnější zapojení žáků do prováděných
činností.
Většina vyučovacích hodin anglického jazyka byla dobře organizačně zvládnuta. Žáci byli
vhodně motivováni a aktivně plnili zadané úkoly. Příjemné pracovní klima podporovalo
vstřícnou komunikaci. U dobře zvolených výukových forem převažoval nad ostatními
formami frontální způsob, skupinová práce či práce ve dvojicích byla využívána méně často.
Poslechové aktivity byly zařazovány zřídka, během samostatné práce si žáci upevňova li
gramatické znalosti.
Zvolené metody a formy v matematice společně s procvičováním a upevňováním
probíraného učiva i s účelným využitím didaktické techniky měly pozitivní vliv na úroveň
vzdělávání. Žáci byli při řešení úkolů vedeni k volbě správného postupu a k dodržování
odborné terminologie, průběžně dostávali kvalitní zpětnou vazbu využitelnou k jejich
dalšímu učení. Ve fyzice byla efektivně využita didaktická technika.
Pro dosažení stanovených výukových cílů ve většině vyučovacích hodin tělesné výchovy
byly účelně zvoleny metody a formy, které napomáhaly zvládnout nové pohybové
dovednosti i rozvíjet již zvládnuté činnosti. Žáci dokázali navzájem spolupracovat, a tím
podpořili i motivovali méně zdatné žáky při nácviku nových pohybových dovedností nebo
v rámci sportovních her. Hodnocení výuky na závěr vyučovacích hodin proběhlo pouze
formálně.




                                           3/7
Ve výuce ekonomiky byla samostatná práce žáků vhodně doplňována výkladem. V menší
míře bylo uplatňováno propojení učiva se zkušenostmi žáků z praktického života
a využito mezipředmětových vztahů.
Většina vyučovacích hodin odborných předmětů technického zaměření měla promyšle no u
strukturu s dobře formulovanými výchovně-vzdělávacími cíli. Nové učivo bylo dostatečně
prezentováno frontálním způsobem s využitím didaktické techniky, chybělo aplikování
žákovských znalostí z jiných předmětů do výuky i větší názornost. Účelně použité metody a
formy ve výuce technologie u oboru vzdělání Autotronik se pozitivně odrazily na její kvalitě,
žáci byli příkladně motivováni a vedeni k propojení teoretických znalostí s jejich praktickým
využitím, dokázali o získaných informacích cíleně diskutovat a poznatky prezentovat.
V závěrech výuky bylo účinně provedeno shrnutí učiva a zhodnocení naplnění stanovenýc h
cílů.
Společným nedostatkem většiny výuky všeobecně vzdělávacích i odborných předmětů byla
chybějící možnost žáků vybírat si z úloh odlišné kognitivní náročnosti.
V praktickém vyučování byly rozvíjeny kompetence žáků za účelem získávání potřebných
praktických dovedností a návyků vycházející z profilu absolventa pro daný obor vzdělání.
Organizační formy a metody výuky byly zvoleny účelně. Žáci se dobře orientova li
v zadávaných úkolech a vyučující průběžně hodnotili jejich pokrok v dílčích činnostech. Při
práci s nástroji a zařízeními byli systematicky vedeni k přesnosti a pečlivosti, ukázněně a
zodpovědně plnili pracovní úkoly. Žáci přirozeně komunikovali mezi sebou i s vyučujíc ími,
kteří jim poskytovali radu a pomoc při plnění zadaných úkolů. Individuální přístup učitelů
praktického vyučování s využitím aktivizačních metod jednoznačně zvyšoval zájem žáků
o praktickou činnost. Hodnocení jednotlivých žáků probíhalo dle předem známých kritérií.
Ve všech sledovaných hodinách probíhala výuka v příjemné pracovní atmosféře, ke všem
žákům bylo přistupováno s úctou a byly respektovány příležitosti k jejich zapojení do
kolektivu, mezi vyučujícími a žáky i žáky navzájem byly velmi dobré vzájemné vztahy.


                          Hodnocení výsledků vzdělávání
V průběhu vzdělávání žáků škola pravidelně zjišťovala jejich úspěšnost a zabývala se jejich
vzdělávacími výsledky. V rámci externího ověřování znalostí proběhlo testování
v oblasti finanční a čtenářské gramotnosti, při kterém škola dosáhla podprůměrnýc h
výsledků ve srovnání s výsledky celorepublikovými. Zjištěné výsledky z pravidelné ho
externího šetření, vlastního vstupního testování, kontrolních prací i z průběhu vzdělává ní
jednotlivých žáků společně s výsledky tříd vedení školy i předmětové komise, zejména
komise anglického jazyka, matematiky a českého jazyka a literatury, pravidelně
projednávaly a na základě jejich vyhodnocování byla přijímána vhodná opatření k jejich
zkvalitňování.
Škola také systematicky pracovala se žáky ohroženými školním neúspěchem či předčas nými
odchody ze vzdělávání i se žáky se SVP a s odlišným mateřským jazykem. Se žáky
ohroženými školním neúspěchem a předčasnými odchody ze vzdělávání probíhaly
motivační rozhovory zaměřené na zjištění důvodů neúspěchu, vyšší absence či případného
zanechání studia. O možnostech cílené pomoci realizované formou individuálních a
skupinových konzultací a doučováním napříč všemi předměty byli žáci i jejich zákonní
zástupci opakovaně informováni prostřednictvím školního informačního systému.
Poskytovanou pomoc ve velké míře využívali žáci vyšších ročníků připravující se na
maturitní zkoušky, u žáků oborů ukončených závěrečnou zkouškou byl zájem


                                            4/7
o poskytovanou pomoc až před hrozící neúspěšnou klasifikací. Pro zkvalitnění vzdělávac íc h
výsledků žáků přispěla i zvýšená časová dotace zaměřená na přípravu k závěrečným
zkouškám a u maturitních oborů na cvičení zvolená v souvislosti s výběrem maturitníc h
předmětů. Cílená a systematická podpora byla věnována také žákům se SVP. Podpora
probíhala efektivně formou podpůrných opatření zahrnujících realizaci pedagogické
intervence a také účinnou asistentskou pomoc. Poskytování podpůrných opatření škola
průběžně sledovala a vyhodnocovala. Účinná pozornost při vzdělávání žáků s odlišným
mateřským jazykem byla zaměřena na jejich úspěšnou integraci do českého modelu
vzdělávání, zejména v oblasti výuky českého jazyka. Při řešení poradenské pomoci žákům
při vzdělávání byla velmi přínosná činnost externího školního psychologa. Kvalitní
systematická preventivní práce s třídními kolektivy, realizované aktivity zaměřené na rozvoj
pozitivních vztahů a motivaci včetně potřebných intervencí při aktuálních vzdělávacích nebo
výchovných problémech žáků se výrazně projevily na příznivém klimatu školy, slušném,
přátelském chování a jednání žáků vůči sobě, pedagogickým pracovníkům i ostatním
zaměstnancům školy.
Náležitá pozornost byla také věnována sledování úspěšnosti žáků u maturitní zkoušky
i závěrečné zkoušky. V anglickém jazyce u žáků nástavbového studia byly výsledky
vzdělávání v posledních třech letech na dobré úrovni. U čtyřletých oborů vzdělání došlo
u této zkoušky ke zhoršení výsledků. Důvodem zhoršení výsledků byla zejména vyšší
neúspěšnost žáků oboru vzdělání Autotronik. V českém jazyce a literatuře došlo
u nástavbového studia i čtyřletých oborů vzdělání ke zvýšení žákovské úspěšnosti. Výrazně
se zlepšila také úspěšnost žáků u maturitní zkoušky z matematiky, v porovnání
s celorepublikovými výsledky ze stejných oborů vzdělání jsou výsledky žáků lepší. Dobrých
výsledků dosahují žáci také v profilové části maturitní zkoušky, kde je ve srovnání
s celorepublikovými výsledky míra úspěšnosti lepší či srovnatelná. Ve školním roce
2023/2024 byla nově realizovaná písemná část praktická zkoušky z informačních a
komunikačních technologií u obou nástavbových oborů vzdělání. Vzhledem k tomu, že je
škola akreditovaným testovacím střediskem, mohli žáci využít nahrazení části praktické
maturitní zkoušky certifikátem ECDL, kdy jednotlivé moduly představují klíčové oblasti
moderního digitálního světa. Tuto možnost využili 4 žáci. Výsledky žáků u závěrečnýc h
zkoušek za období posledních tří let byly na dobré úrovni, nejlepších výsledků dosahovali
žáci oboru vzdělání Strojní mechanik a Karosář.
Vedení školy i předmětové komise se výsledky maturitních i závěrečných zkoušek
pravidelně zabývají, vyhodnocují je a přijímají opatření směřovaná k jejich zlepšování. Na
základě výsledků ve společné části maturitních zkoušek i u závěrečných zkoušek škola
přijala nápravná opatření. Efektivita účelnosti přijatých opatření byla vyhodnocována.
Škola cíleně motivovala své žáky k zapojování do aktivit s kladným dopadem na rozvoj
jejich kompetencí. Žáci byli aktivně podporováni v možnostech začleňovat se do
vědomostních a dovednostních soutěží. Dlouhodobě mezi nejvýznamnější úspěchy patří
pravidelná čelní umístění v soutěžích pořádaných na krajské, národní i mezinárodní úrovni
zejména žáků oboru vzdělání Mechanik elektrotechnik, Mechanik seřizovač, Autotronik,
Autoelektrikář a Mechanik opravář motorových vozidel.
Pro zjišťování uplatnitelnosti svých absolventů škola účinně využívá dlouhodobě nastavený
systém, jehož pozitivním dopadem je skutečnost, že již několik absolventů školy zde působí
na pozici učitelů teoretického vyučování či odborného výcviku.




                                            5/7
                                         Závěry
Vývoj školy
– Ve školním roce 2020/2021 ukončili studium poslední absolventi oboru vzdělávání 26-
  41-M/01 Elektrotechnika.
– Navýšení počtu žáků a rozšíření poradenských služeb o školního psychologa.
– Zkvalitnění materiálních podmínek pro výuku odborných předmětů a praktického
  vyučování odpovídajících moderním trendům. Zlepšení materiálního zázemí školní
  kuchyně a postupné dovybavení novými technologiemi.
– Bezbariérový přístup do školy a pohyb v jejich prostorách.
Silné stránky
– Dlouhodobé aktivní zapojování žáků a jejich významná umísťování ve vědomostních a
  dovednostních soutěžích pořádaných na krajské, národní i nadnárodní úrovni. (5.3)
– Pedagogové školy systematicky podporují a rozvíjejí vzájemné poznávání a posilová ní
  sociálních a osobnostních dovedností žáků. (6.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Neefektivní vyhodnocování přijatých opatření z hospitační činnosti vedení školy. (2.1)
– Nízká podpora účelného uplatňování žákovských znalostí a dovedností z jiných předmětů
  v teoretické výuce odborných předmětů. (4.2)
– Chybějící možnosti výběru z úloh odlišné kognitivní náročnosti ve všeobecně
  vzdělávacích i v odborných předmětech teoretické výuky. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– V teoretické výuce odborných předmětů účelně uplatňovat využívání žákovských znalost i
  a dovedností získaných z jiných předmětů.
– Do teoretické výuky všeobecně vzdělávacích i odborných předmětů efektivně zařazovat
  činnosti zaměřené na úlohy s rozdílnou náročností.
– V rámci hospitační činnosti důsledně vyhodnocovat účinnost přijatých opatření.
– Při hospitační činnosti se cíleně zaměřovat na zařazování úloh s rozdílnou náročnosti do
  teoretické výuky, zejména ve výuce odborných předmětů na promyšlené uplatňová ní
  znalostí a dovedností žáků získaných z jiných předmětů a využívání mezipředměto výc h
  vztahů.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou


                                            6/7
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Koncepce dalšího rozvoje školy 2024-2026 ze dne 2. 11. 2023
 2.   Dokumentace školy podle § 28 odst. 1 školského zákona ve školním roce 2022/2023,
      2023/2024, 2024/2025 k datu inspekce
 3.   Dokumentace k výchovnému poradenství a prevenci ve školním roce 2023/2024
      a 2024/2025 k datu inspekce
 4.   Zpráva o výsledcích dotazníkového šetření – Strategie výuky AJA, CJL a MAT a
      Srovnávací testy pro první ročníky ve školním roce 2022/2023 a 2023/2024
 5.   Vyhodnocení dotazníkového šetření klimatu třídy v prvních ročnících ve školním
      roce 2022/2023 a 2023/2024
 6.   Dokumentace k zajištění podmínek bezpečnosti a zdraví žáků a ke školnímu
      stravování ve školním roce 2024/2025 k datu inspekce


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Zuzana Mücková, školní inspektorka, vedoucí inspekčního týmu
 PhDr. Renata Horáková, Ph.D., školní inspektorka
 Mgr. Jana Zámečníková, školní inspektorka
 Mgr. Radovan Zicháček, školní inspektor
 Bc. Jana Mazáková, kontrolní pracovnice
 Ing. Miroslav Školoudík, odborník na strojírenství
13. 11. 2024




                                         7/7
