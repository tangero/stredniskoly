                                     Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                          Čj. ČŠIA-144/22-A


Název                               Gymnázium Elišky Krásnohorské, Praha 4 - Michle,
                                    Ohradní 55
Sídlo                               Ohradní 55, 140 00 Praha 4 - Michle
E-mail                              bednar@gekom.cz
IČ                                  00335533
Identifikátor                       600005054
Právní forma                        Příspěvková organizace
Zastupující                         Mgr. Karel Bednář
Zřizovatel                          Hlavní město Praha
Místo inspekční činnosti            Ohradní 55, 140 00 Praha 4 - Michle
Termín inspekční činnosti           20. 1. 2022 − 25. 1. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.


                                          Charakteristika
Gymnázium Elišky Krásnohorské, Praha 4 - Michle, Ohradní 55 (dále „škola“,
„gymnázium“ nebo „instituce“) poskytuje všeobecné vzdělávání v denní formě čtyřletého
a osmiletého gymnázia. K profilaci absolventů a k podpoře nadaných žáků účinně
napomáhá pestrý výběr volitelných seminářů a mimoškolních aktivit. Jazykové kompetence


2021/2022
žáků jsou systémově rozvíjeny nabídkou výuky druhého cizího jazyka (německý,
francouzský), zapojením do Metropolitního programu středoškolského jazykového
vzdělávání, studijními jazykovými pobyty a možností získat mezinárodní jazykový
certifikát.
Škola si dlouhodobě udržuje stabilní počet žáků a tříd. K 30. 9. 2021 se zde vzdělávalo
v 14 třídách 418 žáků (240 v osmiletém a 178 ve čtyřletém gymnáziu). Nejvyšší povolený
počet žáků (510) byl využit na 82 %.
Gymnázium úspěšně rozvíjí dlouholetou vzdělávací tradici a má status fakultní školy
Přírodovědecké fakulty Univerzity Karlovy.


                         Hodnocení podmínek vzdělávání
Ředitel školy (dále „ředitel“) ve funkci uplatňuje své mnohaleté pedagogické zkušenosti
a manažerské schopnosti. Pravidelná externí evaluace poskytuje řediteli průběžnou zpětnou
vazbu o kvalitě školního prostředí i úrovni pedagogické práce. Prioritou vedení školy je
vytvářet podnětné vzdělávací prostředí pro všechny žáky, podporovat jejich všestranný
rozvoj a prostřednictvím širokého spektra volitelných předmětů jim umožnit maximální
profilaci podle zájmu a potřeb budoucího vysokoškolského studia. Stanovené dílčí cíle se
řediteli daří postupně naplňovat, např. aktualizace školních vzdělávacích programů (dále
„ŠVP“) mj. i s ohledem na poznatky z distanční výuky, zavedení výuky předmětu finanční
gramotnost v maturitních ročnících.
Na řízení školy se kromě ředitele významnou měrou podílejí jeho dva zástupci.
Demokratický způsob vedení je založen na otevřené komunikaci, osobní a profesní
odpovědnosti pedagogů za plnění pracovních povinností. Realizované řídící postupy
umožňují plynulé fungování školy a zároveň pružné řešení nastalých problémů v souvislosti
s aktuální epidemiologickou situací (operativní přechod na distanční a hybridní formu
výuky). Učitelům jsou vytvořeny podmínky pro participaci na fungování instituce
prostřednictvím provozních porad, činnosti předmětových komisí a na jednání pedagogické
rady. V rámci metodických sdružení pedagogové účelně spolupracují zejména v oblasti
organizačního zajištění vzdělávacích aktivit (organizovaní soutěží, projektů, výběr
volitelných předmětů) a koncipování výuky (úprava ŠVP, příprava žáků na maturitní
a certifikované zkoušky). V menší míře je však věnována pozornost přenosu a sdílení
pedagogických zkušeností např. formou vzájemných hospitací, sdílením příprav/materiálů
či prostřednictvím ukázkových hodin.
Vedení školy pravidelně monitoruje a vyhodnocuje všechny oblasti pedagogických procesů.
Zjištění z evaluace zahrnující i dotazníková šetření k průběhu distanční výuky se promítají
do přijímaných konkrétních opatření ke zkvalitňování vzdělávání. Ředitel školy monitoruje
úroveň poskytovaného vzdělávání (včetně distanční výuky), avšak ze závěrů hospitační
činnosti nevyplývají konkrétní doporučení, která by vedla ke zkvalitnění výchovně
vzdělávacího procesu.
K uskutečňování koncepčních záměrů, rozvoji klíčových kompetencí žáků a k podpoře
nadaných žáků efektivně napomáhají na výborné úrovni rozvíjené vztahy s partnerskými
subjekty, např. spolupráce s vysokými školami nebo neziskovými organizacemi. Vzájemná
kooperace s francouzskou partnerskou školou přispívá k mobilitě žáků i učitelů, k výměně
zkušeností a obohacuje vzdělávací programy. Žákům je dán prostor pro vyjádření názorů
prostřednictvím zástupců studentské rady. Informační systém školy umožňuje včasné
předávání informací o aktuálním dění ve škole (velkoformátové obrazovky na chodbách)
a výsledcích vzdělávání žáků. Konstruktivní partnerské vztahy rozvíjí škola se zřizovatelem,


2021/2022                                    2
který se podílí na zlepšování podmínek pro vzdělávání, se zákonnými zástupci žáků.
Spolupráce se Spolkem rodičů a přátel školy představuje mj. motivační přínos. Spolek se
finančně podílí na odměňování studijně úspěšných žáků.
Gymnázium má velmi dobré personální předpoklady pro naplňování obou ŠVP. Výchovně
vzdělávací proces zajišťuje stabilizovaný odborně kvalifikovaný sbor 41 pedagogických
pracovníků vyššího věkového průměru (z toho 3 rodilí mluvčí). Pouze jedna nekvalifikovaná
vyučující si doplňuje vysokoškolské studium, dosud chybějící odborná kvalifikace však
neměla dopad na kvalitu průběhu její výuky. Další vzdělávání pedagogických pracovníků
(dále „DVPP“) bylo vzhledem k aktuálním potřebám školy v období vzdělávání distančním
způsobem zaměřeno především na rozvoj digitálních kompetencí učitelů včetně využití
vhodných online nástrojů ve výuce na dálku. Aplikace získaných poznatků (geocoaching,
prohlubující jazykové webináře aj.) se pozitivně promítla v kvalitě vzdělávání v části
hospitované výuky. S ohledem na zjištění inspekčního týmu vyžaduje plánování DVPP
u některých pedagogů zlepšení, např. v tematickém zacílení na aktivizační metody a formy
výuky.
Vícezdrojové financování podporuje rozvoj školy a umožňuje realizaci ŠVP. Materiální
podmínky školy jsou na nadstandardní úrovni. Gymnázium disponuje dostatečným počtem
odborných učeben a odpovídajícím vybavením počítačovou a prezentační technikou. Vedení
školy ve spolupráci se zřizovatelem klade důraz na obnovu a udržení kvalitního materiálně
technického zázemí a vybavení pro výuku. Od poslední inspekční činnosti proběhly
rekonstrukce učeben (biologie, výpočetní techniky) a úpravy prostorových podmínek
gymnázia (vytvoření zázemí pro žákovské šatny). Žáci mají k dispozici Wi-fi síť, nová
relaxační zázemí a studovnu s knihovnou. Tělovýchovné aktivity jsou zajištěny organizační
spoluprací se smluvními partnery. Vstup do budovy školy je zabezpečen elektronickým
systémem a vrátnicí. Stravování žáků je zajištěno ve školní jídelně, která nabízí výběr jídel
ze tří hlavních chodů, jedním z jídel jsou vždy zeleninové saláty.


                          Hodnocení průběhu vzdělávání
Výchovně vzdělávací proces je pozitivně ovlivňován promyšlenou organizací vzdělávání,
účelným využitím disponibilní časové dotace i dostatečnou nabídkou volitelných předmětů
a seminářů zohledňujících další studijní směřování žáků. V průběhu vzdělávání je kladen
důraz na provázanost teoretické výuky s praktickým využitím poznatků v reálném životě
i v dalším studiu. Vzhledem k protiepidemickým opatřením byla výuka vedena prezenčním,
hybridním i distančním způsobem. Vyučující adekvátně reagovali na nestandardní situaci
a pružně přizpůsobovali výuku stanoveným cílům.
Většina hospitovaných hodin probíhala v dobré pracovní atmosféře, učitelé uplatňovali
k žákům partnerský přístup. Žáci dodržovali pravidla přirozené komunikace a respektovali
stanovené postupy práce. Učitelé zpravidla dbali na jasné seznámení s cílem či tématem
hodiny, úvodní a průběžná motivace byla ale zaznamenána jen v části vyučovacích hodin.
Požadavky na žáky byly přiměřené, nové učivo bylo podáváno většinou srozumitelně
a v logických souvislostech. Přestože vzdělávání zajišťuje téměř plně kvalifikovaný
pedagogický sbor, průběh výuky vykazuje dílčí nedostatky. Její kvalita se odvíjela od
pedagogických zkušeností a přístupu jednotlivých učitelů. Zdařilé sledované hodiny
(jazyková komunikace, matematika, společenskovědní, přírodovědné předměty) se
vyznačovaly metodickou propracovaností a účelností didaktických postupů. Převážná část
sledovaných vyučovacích hodin měla promyšlenou strukturu, zvolené vzdělávací strategie
a postupy odpovídaly charakteru probíraného učiva a stanoveným vzdělávacím cílům včetně
přípravy na maturitní zkoušku. Efektivně byly využívány mezipředmětové přesahy


2021/2022                                    3
a interdisciplinární vazby. Nejčastěji využívanou frontální výuku vyučující vhodně
kombinovali s metodicky dobře vedeným řízeným rozhovorem a samostatnou prací. Někteří
učitelé účelně volili i činnosti ve skupinách napomáhající vzájemné kooperaci žáků a rozvoji
sociálních i komunikativních kompetencí žáků. K názornosti výuky v části hodin přispívalo
účelné využívání demonstrativních metod, didaktických pomůcek, didaktické techniky
a uplatnění digitálních zdrojů vzhledem ke stanovenému vzdělávacímu cíli (výuková
prezentace, video, poslech, rozvoj receptivních dovedností žáků). Zadávání problémových
úkolů vedlo žáky k utváření vlastních strategií řešení a k samostatnému vyvozování závěrů.
Pedagogové v menší míře využívali práci s chybou, avšak zohledňovali potřeby žáků
a poskytovali jim dostatek času k pochopení a procvičení probíraného tématu. V některých
hodinách společenskovědních předmětů byla rozvíjena sociální gramotnost včetně
formování postojů žáka. Vhodně zvolenými produktivními otázkami a praktickými
činnostmi - experimenty napomáhali vyučující přírodovědných předmětů rozvoji logického
myšlení a systematizaci probíraného učiva. Žáci tak prokazovali schopnost aplikovat své
znalosti a správně používat odbornou terminologii. Sledovaná výuka cizích jazyků byla více
zaměřena na rozvoj receptivních řečových dovedností (čtení a poslech s porozuměním)
a upevňování znalostí gramatických struktur, méně však směřovala na uplatnění
interaktivních řečových dovedností žáků. Pozitivem je, že většina hospitovaných hodin byla
vedena v cílovém jazyce. Systém domácí přípravy v hospitovaných hodinách je účelně
využíván k procvičování učiva i k úkolům s tvořivým zadáním. Na základě zkušeností
z období distanční výuky učitelé a žáci ve všech hospitovaných předmětech nadále využívají
možností elektronické komunikace k předávání informací mezi učitelem a žáky i ke sdílení
studijních materiálů.
Efektivitu vzdělávání v části hospitované výuky snižovaly některé méně účinné didaktické
postupy a dílčí metodické nedostatky. Vyučující v dostatečné míře nevyužili výhody
menšího počtu žáků v hodinách cizích jazyků. Dominující postavení učitele, menší pestrost
metod a střídání činností vedla k pasivitě jednotlivců a nerovnoměrnému zapojení žáků do
vyučování. V některých hodinách nebyl vytvářen dostatečný prostor pro souvislejší mluvený
projev žáků. V části vyučovacích předmětů scházela práce s učebnicí, s odborným textem
a různými informačními zdroji, která by podporovala samostatnost žáků a rozvoj jejich
kritického myšlení (vyhledávání klíčových slov, ověřování reálií, vyhodnocování údajů,
argumentace). Učitelé v malé míře diferencovali zadávané úkoly s ohledem na žáky
s odlišným tempem práce. Zároveň si ne vždy ověřovali, zda a na jaké úrovni žáci zvládli
obsah aktuálně probíraného učiva. V hodinách často nebyli žáci zapojeni do závěrečného
vyhodnocení a shrnutí vyučovací hodiny. Jen v menší míře byli vedeni k nalezení příčinných
souvislostí a jejich interpretaci. Formativní hodnocení bylo využito minimálně a jen
ojediněle vyučující vedli žáky k sebereflexi nebo objektivnímu posouzení výkonu
spolužáků, např. vzájemné hodnocení podle předem daných kritérií. Podpora žáků se
speciálními vzdělávacími potřebami ve sledované výuce vycházela především z osobního
přístupu jednotlivých učitelů.
Výuka je účelně doplňována kulturními a vzdělávacími akcemi různého zaměření, které
přispívají k všestrannému rozvoji osobnosti žáků. Zapojení žáků do mezinárodních projektů
dlouhodobě přispívá k podpoře jejich jazykových kompetencí. Pravidelně zařazované
aktivity propojují teoretickou výuku s praxí a umožňují tak ověřovat naplňování klíčových
kompetencí (předmětové exkurze, zahraniční výjezdy, laboratorní cvičení, sportovní kurzy,
projektové dny). Škole se daří vytvářet vhodné podmínky pro podporu kreativity
a individuálních zájmů talentovaných žáků (soutěže, studentský filmový festival, tradiční
Krásnohoření). K podpoře prosociálního chování žáků přispívá řada mimoškolních aktivit
realizovaných napříč ročníky a zapojení žáků do charitativních i dobrovolnických akcí.


2021/2022                                    4
                          Hodnocení výsledků vzdělávání
Výsledky vzdělávání pozitivně ovlivňuje funkčně nastavená adaptace žáků a systematická
výchovně vzdělávací práce většiny pedagogů. Adaptační procesy vhodně zohledňují věková
specifika žáků, jsou zacíleny zejména na zvládnutí nároků studia, utváření pozitivních
třídních vazeb a prevenci rizikových projevů chování (adaptační kurzy, sociometrie tříd).
Funkčnost preventivních mechanismů dokládá i nízký výskyt rizikových projevů chování.
Ve sledovaném období žáci vykazovali stabilní míru absence (v průměru 45 omluvených
hodin za pololetí), počet neomluvených hodin byl nízký. Vykázané neomluvené hodiny
a přiměřené množství uložených kázeňských opatření odráží důsledný přístup pedagogů při
dodržování nastavených pravidel. Výchovná opatření jsou ukládána uvážlivě v souladu
s nastavenými pravidly, převažuje motivační charakter pochval a ocenění. Žáci jsou vedeni
k spoluodpovědnosti za své výsledky při plnění termínovaných úkolů, dlouhodobých
projektů a v rámci vlastní domácí přípravy. Škola na základě ověřené zkušenosti přistupuje
s přechodem žáků na vyšší stupeň gymnázia ke změně třídního učitele, mj. i z důvodu
poznání jiných stylů výuky, různých přístupů ze strany ostatních učitelů.
Škola reflektuje různé vzdělávací potřeby žáků a v rámci poradenských služeb vytváří
příznivé podmínky pro jejich studium. Systém podpory žáků je nastaven a uplatňován
vhodným způsobem. Umožňuje identifikovat a reagovat na individuální potřeby žáků při
vzdělávání. K jednotlivým zjištěním jsou přijímána vhodná opatření, popř. jsou připraveny
konkrétní kroky k dalšímu zvyšování efektivity celého systému. Škola flexibilně reaguje na
zjištěné problémy, např. na základě vyhodnocení dotazníků mapujících dopady distanční
výuky posílila psychosociální intervenci a další poznatky využila po návratu žáků do
běžného školního života.
Výsledky vzdělávání žáků se speciálními vzdělávacími potřebami se zásadně neliší od
průměru třídy. Koordinace stanovených postupů ve výuce (informovanost vyučujících
výchovnou poradkyní, dodržování doporučení školských poradenských zařízení,
individuální konzultace) napomáhá k prevenci školního neprospěchu a podpoře úspěšnosti
žáků při ukončování studia. Podpora žáků-cizinců ve vzdělávání je poskytována podle míry
jejich jazykové bariéry. Kariérové poradenství je standardně nastaveno.
K posouzení dosažené úrovně znalostí a dovedností žáků a k ověření zvládnutí očekávaných
výstupů ŠVP používá škola standardní nástroje, výsledky interního testování (např. tzv. malá
maturita z českého jazyka a matematiky v kvartě nižšího gymnázia, testy z cizích jazyků
v závěru studia) i výsledky externího testování. Z výstupů výběrového zjišťování v oblasti
přírodovědné, jazykové a čtenářské gramotnosti vyplývá, že žáci dosahují ve srovnání
s republikovým průměrem nadstandardních výsledků. Rozvoj studijního potenciálu a míru
získaných kompetencí dokládá rovněž vysoká úroveň tematicky různě zaměřených
seminárních prací a úspěšnost žáků při absolvování mezinárodních certifikovaných zkoušek
především z anglického jazyka.
Individuální i skupinové výsledky jsou systematicky vyhodnocovány na jednáních
pedagogické rady. Zvýšená pozornost je věnována sledování žáků s prospěchovými nebo
kázeňskými problémy. Průběžné výsledky vzdělávání ve sledovaném období byly stabilní,
období distančního vzdělávání se do nich negativně nepromítlo, neprospívající žáci se
objevili pouze výjimečně. V hodnocení nedošlo k podstatným výkyvům, a to ani při
přestupu žáků z nižšího na vyšší gymnázium. Z podrobnější analýzy je zřejmé, že žáci
osmiletého studia vykazují zpravidla lepší výsledky než žáci čtyřletého gymnázia. Škola
realizuje optimální vzdělávací postupy k částečné eliminaci tohoto jevu, mj. společné
volitelné předměty, maturitní semináře a zapojování žáků do předmětových soutěží.



2021/2022                                    5
Významným ukazatelem kvalitativního rozvoje žáků je jejich úspěšnost u maturitních
zkoušek. Rozborem jejich výsledků je zřejmé, že dlouhodobě třetina maturantů prospívá
s vyznamenáním, neprospívají pouze jednotlivci. Rovněž v maturitním období 2021 složili
všichni žáci maturitní zkoušku úspěšně, což dokládá funkční podporu žáků závěrečných
ročníků i v době distančního vzdělávání. Ve sledovaném období dosahovali žáci osmiletého
gymnázia ve společné části maturitní zkoušky v českém a anglickém jazyce srovnatelných
až nadprůměrných výsledků v porovnání s průměrem dané skupiny oborů v rámci republiky.
Výsledky žáků čtyřletého gymnázia ve společné části maturitní zkoušky v předmětu
matematika dosahují dlouhodobě nižší úrovně, než je republikový průměr. Přibližně třetina
žáků nahrazuje zkoušku z cizího jazyka profilové části maturitní zkoušky mezinárodním
certifikátem.
Systematicky vytvářené motivační prostředí přispívá k úspěšné účasti žáků v mnoha
soutěžích různého zaměření i ve středoškolské odborné činnosti. Žáci pravidelně
reprezentují školu na regionální i celostátní úrovni (v cizích jazycích, matematice, fyzice,
chemii, historii, oblasti umělecké tvorby i sportu). Cíleně zařazované rozšiřující vzdělávací
aktivity podporují nejen akademické, jazykové a sociální kompetence žáků, ale
i demokratické hodnoty (např. Český model amerického kongresu, model OSN).
Gymnázium kvalitně připravuje žáky na terciární vzdělávání, o čemž svědčí vysoká
úspěšnost absolventů při přijetí na vysoké školy různého zaměření, včetně zahraničních.


                                         Závěry
Vývoj školy
- od posledního inspekčního hodnocení v roce 2014 nadále přetrvává vysoký zájem
  o vzdělávací nabídku, škola si udržuje stabilní naplněnost i počet žáků a tříd,
- vedení školy průběžně zlepšuje materiálně technické zázemí a digitální vybavenost,
- na základě vlastní analýzy výchovně-vzdělávacího procesu jsou průběžně inovovány
  školní vzdělávací programy,
- v části vyučovacích předmětů přetrvává tradicionalistické pojetí výuky s nižší mírou
  aktivizace žáků,
- žáci dlouhodobě dosahují výborných výsledků v rozmanitých soutěžích, předmětových
  olympiádách na celostátní i mezinárodní úrovni.


Silné stránky
- účinná podpora všestranného rozvoje osobnosti žáka prostřednictvím školních
  i mimoškolních aktivit,
- pestrá nabídka volitelných předmětů umožňující žákům maximální profilaci s optimálním
  využitím odborného potenciálu pedagogických pracovníků,
- vytváření motivačního prostředí a rozvíjené partnerské vztahy přispívají ke
  kvalitnímu naplňování profilu absolventa,
- podpora individuálního talentu/nadání          a   zájmu   žáků   prostřednictvím    účasti
  v rozmanitých projektech a soutěžích.




2021/2022                                    6
Slabé stránky a/nebo příležitosti ke zlepšení
- nižší míra využívání formativního hodnocení a reflexe vzdělávacího pokroku žáků v části
  vyučovacích hodin,
- menší pestrost metod a forem výuky, nižší aktivizace žáků,
- menší prostor pro souvislejší ústní vyjádření žáků v některých vyučovacích hodinách
  a nižší míra rozvoje interaktivních řečových dovedností žáků v části výuky cizích jazyků,
- nedostatečná práce se závěry hodin, a tím i ověření splnění stanoveného vzdělávacího cíle
  a nižší diferenciace výuky vzhledem k individuálním vzdělávacím potřebám žáků.


Doporučení pro zlepšení činnosti školy
- lépe promýšlet organizační a časové rozložení činností ve struktuře vyučovací hodiny
  směrem k aktivnímu zapojení žáků,
- zaměřit další vzdělávání pedagogických pracovníků na využívání různých aktivizačních
  metod a forem ve výuce,
- častěji využívat formativní hodnocení, využívat zpětnovazební nástroje během výuky,
  zařazovat sebehodnocení žáků,
- ve výuce jednotlivých předmětů více podporovat vzdělávací postupy zaměřené na
  samostatné vyhledávání informací, systematickou práci s textem a souvislé ústní
  vyjadřování žáků,
- efektivněji pracovat se závěry vyučovacích hodin, důsledně ověřovat splnění stanoveného
  vzdělávacího cíle,
- zvážit posílení kontrolní činnosti delegováním hospitační činnosti i na zástupce ředitele,
  následné hospitace cíleně směřovat ke konkrétním doporučením pro zkvalitnění výuky.



             Seznam dokladů, o které se inspekční zjištění opírají
 1.    Zřizovací listina příspěvkové organizace Gymnázium Elišky Krásnohorské, Praha 4
       - Michle, Ohradní 55, ze dne ze dne 23. 3. 2011 včetně dodatků
 2.    Potvrzení ve funkci ředitele školy s účinností od 1. 8. 2018
 3.    Výpis z rejstříku škol a školských zařízení, platný k termínu inspekční činnosti
 4.    Školní řád školní rok 2021/2022 platný k termínu inspekční činnosti
 5.    Školní vzdělávací programy pro čtyřleté a osmileté studium platné k termínu
       inspekční činnosti
 6.    Záznamy z pedagogických rad, školní roky 2020/2021 a 2021/2022 vedené k termínu
       inspekční činnosti
 7.    Vybraný vzorek ze školní matriky vedené k termínu inspekční činnosti
 8.    Výroční zprávy, školní roky 2019/2020 a 2020/2021
 9.    Třídní knihy, školní roky 2020/2021 a 2021/2022 vedené k termínu inspekční činnosti
10.    Rozvrh vyučovacích hodin školní rok 2021/2022 platný k termínu inspekční činnosti
11.    Portfolio výchovného poradce a metodika prevence vedené ve školním roce
       2021/2022


2021/2022                                    7
12.    Účetní závěrka k 31. 12. 2020, Finanční vypořádání dotací ze SR v roce 2020, výpisy
       z účetnictví školy za hodnocené období
13.    Smlouvy o nájmu nebytového prostoru – tělocvičny SOU Ohradní a ZŠ a MŠ
       Ohradní, smlouva o užívání TV zařízení TJ Sokol Michle, platné v hodnoceném
       období
14.    Smlouva o poskytování služeb SK Hamr, z. s., platná v hodnoceném období



                                        Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na
e-podatelnu csi.a@csicr.cz s připojením elektronického podpisu, a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Ivana Kučerová, školní inspektorka,             Mgr. Ivana Kučerová v. r.
 vedoucí inspekčního týmu
 Mgr. et Bc. Lenka Rose, školní                      Mgr. et Bc. Lenka Rose v. r.
 inspektorka
 PhDr. Bc. Tibor Slažanský, PhD. školní          PhDr. Bc. Tibor Slažanský, PhD. v. r.
 inspektor
 Ing. Ivana Černá, kontrolní pracovnice                  Ing. Ivana Černá v. r.



V Praze 14. února 2022


Datum a podpis ředitele školy potvrzující projednání a převzetí inspekční zprávy


 Mgr. Karel Bednář, ředitel školy                       Mgr. Karel Bednář v. r.

V Praze 22. února 2022




2021/2022                                   8
