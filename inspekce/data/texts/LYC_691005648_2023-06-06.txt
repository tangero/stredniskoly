 CSIOXOOBHWDW
 Počet listů: 1 O




                                 Česká školní inspekce
                                 Plzeňský inspektorát




                      INSPEKČNÍ ZPRÁVA
                                    Čj. ČŠIP-672/23-P



Název                          Waldorfská základní škola a střední škola
                               Dobromysl z. ú.
Sídlo                          Husova 1126, 301 00 Plzeň - Jižní Předměstí
E-mail                         skola@skoladobromysl.cz
IČO                            01811193
Identifikátor                  691005648
Právní forma                   zapsaný ústav
Zastupující                    Ing. Silvie Kubová
Zřizovatel                     Waldorf Plzeň z. s.
Místo inspekční činnosti       Husova 1126, 301 00 Plzeň - Jižní Předměstí
Inspekční činnost na místě     6. 6. 2023 - 8. 6. 2023


Inspekční činnost byla zahájena doručením oznámení o inspekční činnosti.


                             Předmět inspekční činnosti

Zjišťování a hodnocení podmínek, průběhu a výsledků vzdělávání poskytovaného základní
školou, střední školou, školní družinou a školním klubem podle§ 174 odst. 2 písm. b) zákona
č. 561/2004 Sb., o předškolním, základním, středním, vyšším odborném a jiném vzdělávání
(školský zákon), ve znění pozdějších předpisů.
Zjišťování a hodnocení naplňování školních vzdělávacích programů podle § 174 odst. 2
písm. c) školského zákona.
                                    Charakteristika

 Waldorfská základní škola a střední škola Dobromysl z. ú. ( dále „škola" nebo „subjekt")
 vykonává činnost základní školy, střední školy, školní družiny a školního klubu. V době
 inspekční činnosti se podle školního vzdělávacího programu Waldorfská základní škola
 Dobromysl vzdělávalo celkem 200 žáků v devíti třídách základní školy. Z tohoto počtu je
 vykazováno 35 žáků s potřebou podpůrných opatření na základě doporučení školských
 poradenských zařízení. Škola evidovala tři žáky s odlišným mateřským jazykem
 bezjazykové bariéry.
Ve střední škole v oboru Kombinované lyceum (78-42-M/06) se v době inspekční činnosti
vzdělávalo 24 žáků v prvním ročníku v denní formě vzdělávání podle školního vzdělávacího
programu Waldorfské lyceum Dobromysl. Střední škola vykazovala jednoho žáka
se speciálními vzdělávacími potřebami na základě doporučení školského poradenského
zařízení.
Střední škola navazuje na principy waldorfské pedagogiky uplatňované během základního
vzdělávání, cílem je poskytovat široký všeobecný základ s důrazem na celostní osobnostní
rozvoj žáků a jejich vnitřní motivaci pro poznávání. Waldorfský koncept vzdělávání skýtá
žákovi dostatek času a prostoru pro nalezení toho, co ho zajímá a naplňuje. Užší zaměření
vzdělávání (humanitní, přírodovědné a technické) si žáci tohoto programu volí od třetího
ročníku. O vzdělávání ve střední škole se mohou ucházet zájemci z jakékoliv základní školy.
Zájmové vzdělávání vychází z koncepce základní školy a probíhá podle školních
vzdělávacích programů pro zájmové vzdělávání. Uskutečňováno je celkem v pěti
odděleních, ve školní družině bylo v době inspekční činnosti zapsáno 90 a ve školním klubu
60 účastníků.
V rámci hmotného zabezpečení škola zajišťuje          školní   stravování pro   své   žáky
prostřednictvím školní jídelny-výdejny.


                         Hodnocení podmínek vzdělávání
Ve školním roce 2022/2023 vedení školy naplnilo jeden ze svých zásadních koncepčních
záměrů, kterým bylo zahájení vzdělávání ve střední škole a poskytování uceleného
waldorfského vzdělávání, jež zahrnuje i období dospívání jedince. Splnění tohoto cíle je
výsledkem názorové soudržnosti týmu pracovníků školy a jednotně uplatňovaných
pedagogických principů. Ke strategickým vizím rozvoje subjektu pro další období patří
postupný úspěšný náběh všech ročníků střední školy.
V čele subjektu stojí ředitelka školy (dále „ředitelka"), jejímiž poradními orgány jsou
pedagogická rada, skupina vedení školy (kruh zaměstnanců, kteří nesou zodpovědnost
za školu jako celek), pedagogické kolegium (kolektiv všech pedagogů), školní poradenské
pracoviště a tři specificky zaměřené skupiny, a to metodická, personální a finanční. Tyto
skupiny mají jasně vymezené kompetence, funkčním způsobem participují na řízení školy.
Kolektiv pedagogů vědomě uplatňuje nehierarchický způsob řízení (tzv. plochá struktura).
Důležité podněty pro práci vedení školy vycházejí rovněž z úzké spolupráce se zákonnými
zástupci žáků. Organizační struktura subjektu, vnitřní komunikace a přenos informací vůči
všem aktérům vzdělávání umožňuje poskytování základního, středního i zájmového
vzdělávání podle školních vzdělávacích programů. Povinná školní dokumentace byla vedena
v souladu s příslušnými právními předpisy, drobné formální nedostatky byly v průběhu
inspekční činnosti odstraněny.



                                          2/10
Ve školním roce 2022/2023 subjekt disponoval kompetentními pedagogy pro vzdělávání
ve střední škole. Někteří z nich nesplňovali kvalifikační předpoklady, absence příslušného
vzdělání neměla zásadní negativní dopad na kvalitu hospitované výuky.
Slabou stránku personálních podmínek stále představuje nesplnění kvalifikačních
předpokladů učitelů pro výuku na prvním stupni základní školy. Žádný z pedagogických
pracovníků zatím nedokončil studium této odbornosti, ředitelka doložila poptávku
po kvalifikovaných pedagozích.
Pedagogický sbor učitelů, asistentů pedagoga a vychovatelek zájmového vzdělávání
představuje spolupracující tým, který má stabilně nastavena týdenní setkávání v různém
formátu,jejichž cílem je reflektování pedagogických postupů a sdílení dobré praxe. Zvýšená
pozornost je věnována začínajícím (i z řad asistentů), jejichž pravidelná setkávání
s uvádějícím pedagogem probíhají podle vypracovaných plánů, termíny i obsah schůzek jsou
písemně evidovány.
Metodický rozvoj kolektivu pedagogů je založen na společných setkáních a opírá se rovněž
o četné vstupy do výuky v průběhu celého školního roku, které realizují garanti metodické
skupiny, přizvaný externí mentor (odborník na waldorfskou pedagogiku), ale i speciální
pedagožka školního poradenského pracoviště. V předložených záznamech byla formulována
pozitiva sledovaného procesu, podněty k reflexi na konkrétní téma a doporučení pro další
práci. Předložený soubor záznamů obsahoval i zápisy z následných vstupů do vyučovacích
hodin, systematicky byla sledována kvalita výuky ve střední škole.
Další vzdělávání pedagogických pracovníků probíhá s vysokou četností podle zpracovaného
plánu. Byla zorganizována řada (více než třicet) společných aktivit formou přednášky nebo
sdílením dobré praxe. Jednotliví pedagogové se opakovaně účastnili dalších akcí. K hlavním
tématům vzdělávání patřilo rozšiřování znalostí a dovedností z oblasti waldorfské
pedagogiky, prohlubování předmětové specializace, získávání obecných výchovně
vzdělávacích strategií i znalostí ze školského managementu. K profesnímu rozvoji, inspiraci
i pro usnadnění realizace středoškolského vzdělávání je zacílená dlouhodobá a intenzivní
spolupráce s ostatními waldorfskými školami v republice.
Činnosti školního poradenského pracoviště koordinuje výchovná poradkyně, dalšími členy
jsou metodička prevence a kariérová poradkyně. Od školního roku 2022/2023 bylo toto
pracoviště personálně rozšířeno o odborné pozice školní psycholožky a speciální pedagožky,
jejichž práce je pro výchovu a vzdělávání žáků i komunikaci se zákonnými zástupci velmi
přínosná. Početný kolektiv asistentů pedagoga (celkem dvanáct), koordinovaný jednou
z asistentek pedagoga, se rovněž pravidelně schází k projednávání pedagogických
záležitostí, které se týkají účinného poskytování podpory jednotlivým žákům i třídním
kolektivům. Každý asistent pedagoga má nastaven pravidelný čas pro spolupráci
s příslušným třídním učitelem.
Postupná modernizace školy a průběžná obnova materiálních podmínek přispívá k vytváření
příznivého prostředí pro základní, zájmové a aktuálně i střední vzdělávání. Do renovací
učeben školy se aktivně zapojují zákonní zástupci žáků, kteří škole pomáhají finančními
dary nebo přímým osobním zapojením do rekonstrukce. Škola disponuje dostatečnými
prostory pro kmenové třídy střední školy, postupně pořizuje pomůcky pro vzdělávání podle
deklarovaných zaměření oboru Kombinované lyceum. Budova je částečně bezbariérová.
V průběhu inspekční činnosti byla budova zabezpečena proti neoprávněnému vstupu cizích
osob. Z hlediska zajištění bezpečnosti žáků při vzdělávání a souvisejících činnostech je
kladen důraz na prevenci sociálně patologických jevů, prosociální chování účastníků
vzdělávacího procesu a příznivé klima školy. Z dotazníkového šetření České školní inspekce



                                          3/10
 vyplynula dostatečná a většinově pozitivní názorová shoda mezi ředitelkou, učiteli a žáky
 základní i střední školy týkající se kvality školního prostředí.
Na podporu vzdělávacího procesu se škola zapojila do projektů spolufinancovaných
z evropských fondů. Využívány jsou prostředky z projektů (šablony) pro základní i střední
školu, a to v oblasti dalšího vzdělávání pedagogických pracovníků nebo personální podpory
pro zajištění školního asistenta.


                          Hodnocení průběhu vzdělávání

Vzdělávání v základní i střední škole probíhalo v příznivé pracovní atmosféře, žáci byli
vedeni k tolerantnímu a respektujícímu chování, dodržovali nastavená pravidla a měli
upevněné pracovní návyky. Žáci mezi sebou i s vyučujícími komunikovali bezprostředně
a otevřeně. Vyučující je motivovali k průběžnému zapojování do výuky, která
se vyznačovala nápaditostí. Ve svém přístupu k žákům byli trpěliví a důslední. Celkové
klima školy podporovalo proces učení.
Během vzdělávání na všech stupních školy byly naplňovány principy waldorfské
pedagogiky, jejímž cílem je všestranný rozvoj žáka ve všeobecně-vzdělávacích, praktických
i uměleckých předmětech s ohledem na zákonitosti vývojových fází dítěte potažmo
dospívajícího člověka. Struktura učebních plánů, konkrétní vzdělávací obsah a volba metod
a forem práce přispívaly k efektivnímu vzdělávání. Sledovaná výuka v epochách, denní
dvouhodinový blok jednoho předmětu, který se opakuje každý den zhruba po dobu jednoho
měsíce, byla založena na střídání rytmické, výkladové či procvičovací a vyprávěcí části.
Na všech stupních byly kvalitně vyučovány i předměty specifické pro waldorfské školy -
eurytmie (rozvoj pohybových schopností v koordinaci s myšlením a cítěním) a kreslení
forem (dynamická lineární cvičení pro nácvik obratnosti dětské ruky, rozvoj prostorové
a tvarové představivosti, dále jako základ pro výuku geometrie i zdroj podnětů pro vlastní
kreativitu). Ve výuce se střídaly činnosti pro soustředění i uvolnění, což zvyšovalo zájem
o učení. Součástí byla společná rytmická deklamace básní, říkanek, zpěv, hra na flétnu
a pohybové aktivity, které byly spojeny s obsahem učiva. K silným stránkám sledované
výuky patřila schopnost žáků napříč školou číst notový záznam a zahrát podle
něj procvičované písničky i využívání rituálů na začátku vyučování, které přispívaly
ke koncentraci žáků. Realizované aktivity zlepšovaly komunikační a pracovní kompetence
žáků, napomáhaly rozvoji základních gramotností. Byla zaznamenána výrazná podpora
ve prospěch sociální kompetence žáků, která účelně prolínala celým výchovně vzdělávacím
procesem. Žáci byli prostřednictvím prožitkového vyučování vedeni k tvořivému přístupu
a v sociální rovině ke spolupráci, toleranci a vzájemnému respektu.
V základní škole byla převážná část sledované výuky správně strukturována jak z hlediska
obecných pedagogických zásad, tak ve vztahu k principům waldorfské pedagogiky a celkově
vykazovala standardní úroveň. Vyučující dokázali žáky prostřednictvím slova, hudby
a pohybu maximálně zaujmout a vést k aktivnímu učení. Vyučující většinově poskytovali
žákům užitečnou zpětnou vazbu, zaznamenána byla účelná práce s chybou. Žáci prokazovali
znalosti a dovednosti, které odpovídaly očekávaným výstupům příslušných předmětů.
Ve většině hospitovaných hodin byly patrné mezipředmětové přesahy, časový rámec
pro vyučování byl využit efektivně. Učitelé se však pouze částečně věnovali cílené
diferenciaci vzdělávání podle aktuálních schopností žáků nebo práci s informačními zdroji
a následnému přemýšlení v souvislostech. Méně pozornosti zaměřovali též na efektivní
průběžné sebehodnocení nebo vrstevnické hodnocení žáků. V některých aktivitách
se nepříznivě projevila absence splnění předpokladů odborné kvalifikace učitelů prvního



                                          4/10
 stupně, zejména v oblasti didaktiky. Byla však zaznamenána řada vynikajících hodin
 (německý jazyk ve druhé, český jazyk ve čtvrté, zeměpis a anglický jazyk v sedmé třídě),
 jejichž stavba a způsob práce maximálně přispívaly k učení každého žáka. Během
 pracovního vyučování žáci zhotovovali praktický výrobek a procvičovali základní operace
 ručního opracování dřeva jako přípravu pro následnou dřevořeznou tvorbu, což podporovalo
 rozvoj zručnosti. Potřebná pozornost byla věnována také bezpečnosti práce.
Ve střední škole v rámci hlavního vyučování v epoše zeměpisu probíhal projekt „Mobilní
planetárium" ve spolupráci s plzeňskou hvězdárnou, čemuž byl přizpůsoben obsah i metody
výuky. I když se nejednalo o běžné waldorfské vyučování, podnětnost předkládané látky,
pojetí v širších zeměpisných souvislostech a praktická práce s mapou a glóbem umožňovaly
žákům osvojování stanoveného učiva. Stavba dalších sledovaných hodin odpovídala
waldorfskému pojetí, respektovala běžné pedagogické zásady. Výuka byla dobře
zorganizována a metodicky téměř vždy zvládnuta. Učitelé zařazovali způsoby práce, které
účinně podporovaly osvojování aktuálně probíraných znalostí a dovedností. Výuka
anglického a německého jazyka byla založena na správné aplikaci didaktických postupů,
rozvíjela řečové dovednosti žáků. Byl v ní vytvářen výrazný prostor pro vlastní mluvenou
produkci. Žáci se do činností zapojovali se zájmem, vyjadřovali se v cílovém jazyce
na odpovídající úrovni. Průběžné hodnocení ve všech sledovaných hodinách poskytovalo
žákům zpětnou vazbu o úspěšnosti jejich činností. Vyhledávání a zpracování informací
a následné podněcování ke kritickému myšlení žáků bylo zaznamenáno ojediněle.
Závěrečné hodnocení výuky pedagogem nebo sebehodnocení žáků bylo zařazeno
výjimečně.
Téměř ve všech třídách nebo skupinách působí vedle učitelů i asistenti pedagoga. Vzájemná
koordinace jejich činností byla ku prospěchu všech žáků s potřebou momentální podpory.
Individualizovaný přístup, např. pomoc s udržením pozornosti, s kázní či dopomoc
s náročnými činnostmi, byl společným silným znakem úhrnu hospitované výuky.
Náplň sledovaného zájmového vzdělávání vycházela z koncepce školy s cílem vést žáky
 ke smysluplnému využívání volného času. Tematicky byly zacílené na rozvoj sportovních,
 dovednostních a herních aktivit. Nabízené činnosti žáky zjevně bavily a napomáhaly rozvíjet
jejich prosociální vztahy. Ve školním klubu mají žáci kromě sportovního i zázemí
společenské, kde mohou řešit svoje otázky a problémy, a to i v rámci prevence nežádoucích
jevů. Vlídný a individuální přístup vychovatelek ke všem účastníkům vytvářel přátelské
prostředí.


                          Hodnocení výsledků vzdělávání

Pravidla hodnocení výsledků vzdělávání žáků pro základní i střední školu jsou nastavena
ve školním řádu, subjekt používá na všech stupních slovní hodnocení. Při posuzování úrovně
vzdělávání pedagogové vycházejí z poznávání žáka, usilují o celostní pojetí, respektují
osobnostní a věková specifika. Využívají pozorování, systematické sledování žákovských
výkonů a připravenosti na vyučování, dlouhodobě monitorují jejich projevy ve vztahu
k pedagogům i v žákovském kolektivu, vedou rozhovory se žákem i jeho zákonnými
zástupci. Pro určení aktuální úrovně vědomostí a dovedností žáka jsou nejvíce využívány
písemné práce a testy, hodnocení zápisů z výuky nebo sešitů či složek uspořádaných
a zpracovaných výukových materiálů, ústní zkoušení nebo prezentace různých témat,
realizované práce v předmětech výchovného zaměření. Podstatný faktor při hodnocení hraje
žákův přístup, aktivita, popř. iniciativa. Žáci jsou vedeni k zodpovědnosti za vlastní učení
též prostřednictvím dílčích kritérií hodnocení, která jsou ve spolupráci s nimi stanovena



                                           5/10
 zpravidla na začátku nové epochy. Záměrně není uplatňováno srovnávání žáků mezi sebou,
 ale akcentován je osobní pokrok a spolupráce se spolužáky.
Rozbor a vyhodnocení výsledků vzdělávání a chování provádí učitelé na každotýdenních
poradách kolegia učitelů a v rámci pedagogické rady. Analýza výsledků jednotlivých žáků
umožňuje přijímat konkrétní opatření v podobě individualizovaného přístupu a poskytovat
přesně zacílenou podporu. Rozvoj klíčových kompetencí je sledován jak při výuce, tak
během dalších aktivit obohacujících vzdělávání (projekty, prezentace prací dlouhodobějšího
charakteru, výlety aj.). Předložený vzorek výpisů z vysvědčení žáků střední školy za první
pololetí školního roku 2022/2023 měl dobrou výpovědní hodnotu, vedle vyjádření míry
znalostí a dovedností žáka postihoval jejich pracovní přístup i míru aktivního zapojování
do vzdělávání.
Doložené externí hodnocení výsledků vzdělávání žáků za školní rok 2021 /2022 konstatuje
výbornou úroveň žáků devátého ročníku v českém jazyce a matematice. Devátý ročník
ve školním roce 2021/2022 ukončilo 12 žáků, všichni byli přijati do maturitních oborů.
Získání a zapojení odborných pracovníků (školní psycholožka a speciální pedagožka)
do činností školního poradenského pracoviště mělo velmi příznivý dopad na kvalitu
poskytovaných poradenských služeb. Mezi nejvýznamnější prvky jejich působení patří
zavádění zacílené pomoci přímo do tříd při poskytování podpůrných opatření žákům,
konkrétně na základě četných průběžných konzultací učitelů se speciální pedagožkou.
K dalším benefitům se řadí sledování tříd i jednotlivců těmito odbornicemi na základě
různých požadavků pedagogů a následný rozbor situace včetně navržení opatření
pro zlepšení. Obě poskytují poradenské konzultace, které jsou hojně využívány žáky,
pedagogy i zákonnými zástupci. Zajišťují též odbornou komunikaci se školskými
poradenskými zařízeními.
Školní metodička prevence koordinuje aktivity pedagogických pracovníků v této oblasti.
Systematickou prací učitelů s třídními kolektivy se daří včas odhalovat problémové chování
žáků,jehož projevy a příčiny jsou se žáky a jejich zákonnými zástupci řešeny třídními učiteli
ve spolupráci s pracovníky školního poradenského pracoviště, v potřebných případech také
formou výchovné komise společně s vedením školy. K rozvoji příznivého vnitřního klimatu
školy výrazně přispívá systém mezitřídního partnerství žáků druhého stupně s mladšími
prvostupňovými spolužáky a další akce např. Den Dobromysli naplněný společnými
tvořivými a pohybovými aktivitami žáků všech ročníků, měsíční slavnosti zaměřené
na různá společensky prospěšná témata a adaptační týden s vícedenními výjezdy třídních
kolektivů mimo školu. Školní metodička spolupracuje v oblasti prevence s externími
odborníky zejména z Diakonie ČCE - středisko Západní Čechy a zajišťuje pro žáky
konzultace, popř. krizové intervence.
Velmi dobrá spolupráce školy se zákonnými zástupci žáků organizovanými ve spolku rodičů
a příznivců „Waldorf Plzeň z. s." má pozitivní vliv na vnitřní klima a vztahy ve škole. Spolek
se podílí mj. na organizování školních slavností a tvořivých dílen pro žáky a rodiče a o svých
aktivitách a činnosti školy vydává vlastní periodikum Zpravodaj. Pro komunikaci
se zákonnými zástupci škola využívá zejména osobní kontakty při třídních schůzkách,
setkáních vedení školy s rodiči, na dnech otevřených dveří a návštěvních dnech. Dlouhodobě
se osvědčuje dvakrát ročně pořádaný konzultační týden pro rodiče. Jejich informovanost je
zajištěna také prostřednictvím žákovských knížek, e-mailové pošty a webových stránek
školy.
Pro praktické uskutečňování principů waldorfské pedagogiky je velmi důležitá spolupráce
s ostatními waldorfskými školami, v jejímž rámci se škola dlouhodobě prezentuje veřejnosti
účastí žáků v umělecky zaměřených přehlídkách (např. přehlídka žákovských divadelních


                                            6/10
    souborů Duhové divadlo, umělecká přehlídka Festival Vladimíra Nejedla, Olympiáda
    pátých tříd waldorfských škol zaměřená na některé atletické disciplíny a rétoriku). Žáci se
    zúčastňují i matematické soutěže Pangea. K dalším významným partnerům školy patří
    Křesťanská pedagogicko-psychologická poradna Plzeň, Asociace waldorfských škol ČR,
    Sdružení soukromých škol Čech, Moravy a Slezska, Filosofická fakulta ZČU v Plzni,
    Střední škola- Waldorfské lyceum v Praze, waldorfská Rudolf Steiner Schule v německém
    městě Coburg aj.
Škola dlouhodobě realizuje projekty, které doplňují výuku podle školních vzdělávacích
programů a waldorfských zásad, např. formou zmíněných měsíčních slavností, v jejichž
rámci jsou prezentovány výsledky práce žáků (např. výstava autorských knih žáků IV. třídy
či výstava „Třeťáčci a jejich stavby domů"). Pro rodiče a veřejnost každoročně pořádá cyklus
seminářů a pracovních rukodělných dílen, Adventní slavnost, Jarní slavnost a školní
akademii s prezentací dovedností žáků získaných ve škole a s rozloučením s odcházejícími
spolužáky z devátého ročníku. Pro budoucí žáky prvního ročníku je každoročně
organizována uvítací Svatojánská slavnost a seminář pro jejich rodiče. V rámci
environmentální výchovy se žáci aktivně zúčastnili projektu Ukliďme Česko.
V zájmovém vzdělávání byly nenásilnou formou rozvíjeny postoje, schopnosti
a prohlubovány dovednosti žáků v souladu s požadavky vzdělávacího programu
a charakteristikou školy. Podporovány byly kladné vztahy a rozvíjení schopnosti
spolupracovat a respektovat druhého. Výsledky se odráží i v prezentaci školy na veřejnosti
(výzdoba školy i veřejná vystoupení). Výsledky zájmového vzdělávání přispívají k naplnění
vize školy.


                                            Závěry

Vývoj školy
-     Ve školním roce 2022/2023 bylo zahájeno vzdělávání v prvním ročníku střední školy
      v oboru Kombinované lyceum.
      Ve školním roce 2022/2023 bylo školní poradenské pracoviště rozšířeno o odborné
      pozice školní psycholožky a speciální pedagožky.
Silné stránky
-     Vedení školy a kolektiv pedagogů klade důraz na vlastní profesní rozvoj. Absolvují
      množství individuálních i společných vzdělávacích akcí zaměřených podle potřeb školy,
      což má pozitivní dopad na sdílený pedagogický přístup při vzdělávání a výchově žáků.
-     Pedagogové se pravidelně scházejí za účelem vlastního metodického rozvoje, vzájemně
      spolupracují, poskytují si podporu a zpětnou vazbu na úrovni učitelů, asistentů pedagoga
      i vychovatelů v zájmovém vzdělávání. Péče o začínající pedagogy je účelně nastavena.
-    Služby školního poradenského pracoviště mají komplexní přínos pro péči o žáky, jejich
     vzdělávání, komunikaci napříč školou i se zákonnými zástupci.




                                              7/10
Slabé stránky a/nebo příležitosti ke zlepšení
- Nedostačující odborná kvalifikovanost pedagogů prvního stupně, která je ve škole
  přetrvávajícím stavem, se projevila v části sledované výuky ve volbě neadekvátních
  vzdělávacích postupů.
Doporučení pro zlepšení činnosti školy
-        Motivovat pedagogy prvního stupně k doplnění příslušného vzdělání.
-        Více stabilizovat stávající pedagogický sbor pro střední školu s ohledem na respektování
         waldorfského vzdělávacího programu a udržení jeho kvalitní realizace.
-        V základní i střední škole vytvářet žákům příležitosti pro přemýšlení v souvislostech
         a usilovat o rozvoj jejich kritického myšlení.
-        Cíleně uplatňovat diferenciaci výuky s ohledem na vzdělávací předpoklady jednotlivých
         žáků.
-        Systematicky vést žáky ke schopnosti posoudit kvalitu své práce.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                         Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Plzeňský inspektorát, Koperníkova
26, 301 00 Plzeň, případně prostřednictvím datové schránky (g7zais9), nebo na e­
podatelnu csi.p@csicr.cz s připojením elektronického podpisu.


                  Seznam dokladů, o které se inspekční zjištění opírají

    1.     Notářský zápis o rozhodnutí Správní rady Obecně prospěšné společnosti o přeměně
           na zapsaný ústav ze dne 27.8.2020
2.         Jmenování do funkce ředitelky základní, střední školy a všech školských zařízení
           školy Waldorfská základní škola a střední škola Dobromysl z. ú. s účinností od 1. 9.
           2021 na dobu neurčitou
3.         Rozhodnutí ve věci zápisu Střední školy do školského rejstříku s účinností od 1. 9.
           2021
4.         Školní matrika vedená ve školním roce 2022/2023
5.         Školní vzdělávací program Waldorfská základní škola Dobromysl platný ve školním
           roce 2022/2023
6.         Školní vzdělávací program Waldorfské lyceum Dobromysl platný ve školním roce
           2022/2023



                                                8/10
  7.   Školní vzdělávací program školní družiny „Hrajeme si" platný ve školním roce
       2022/2023
  8.   Školní vzdělávací program školního klubu „Jsme spolu tady a teď" platný ve školním
       roce 2022/2023
 9.    Školní řád platný ve školním roce 2022/2023
10.    Vnitřní řád školní družiny platný ve školním roce 2022/2023
11.    Vnitřní řád školního klubu platný ve školním roce 2022/2023
12.    Rozvrh hodin pro školní rok 2022/2023
13.    Třídní knihy základní školy, střední školy, školní družiny a školního klubu vedené
       ve školním roce 2022/2023
14.    Přihlášky k zájmovému vzdělávání pro školní rok 2022/2023
15.    Plán dalšího vzdělávání pedagogických pracovníků na školní rok 2022/2023
16.    Dokumentace školního poradenského pracoviště vedená ve školním roce 2022/2023
17.    Plán hospitační činnosti na školní rok 2022/2023, záznamy z hospitační činnosti
18.    Záznamy zjednání pedagogické rady ve školním roce 2022/2023
19.    Vzorek deníků uvádějících pedagogů
20.    Vzorek výpisů z vysvědčení za první pololetí školního roku 2022/2023
21.    Výroční zpráva o činnosti školy za školní rok 2021/2022
22.    Účetní podklady za rok 2021
23.    Podklady ke kvalifikaci pedagogů - vzorek




                                          9/10
                                            Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Plzeňský inspektorát,
Koperníkova 26, 301 00 Plzeň, případně prostřednictvím datové schránky (g7zais9),
nebo na e-podatelnu csi.p@csicr.cz s připojením elektronického podpisu, a to k rukám
ředitele.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Alena Tomcová, školní inspektorka,
 vedoucí inspekčního týmu                             ..r.~ .
 Ing. Monika Zelená, kontrolní pracovnice
                                                      . .. W..            .
 Mgr. Karel Nováček, odborník v oblasti                   -~~·
 přírodovědného vzdělávání                            ~····v:.. ·····~··t/
 Mgr. Jaroslav Štilip, odborník v oblasti
 elementárního vzdělávání
                                                          YJ;(~·
                                                               ;.~;~·
                                                                  /l
                                                                      ·
                                                      ......... ~ .....
 Mgr. Milena Vlčková, odbornice v oblasti
 waldorfské pedagogiky
                                                      b /p,'~~ .
                                                      .   ,
                                                              .   r




V Plzni ..   f ..!..'. ~P~:/?. .




                                            10/10
