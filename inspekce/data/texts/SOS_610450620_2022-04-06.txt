                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                           Čj. ČŠIS-682/22-S


Název                                Střední odborná škola a Střední odborné učiliště,
                                     Neratovice, Školní 664
Sídlo                                Školní 664, 277 11 Neratovice
E-mail                               mhrejsova@sosasou.cz
IČ                                   68 383 495
Identifikátor                        610 450 620
Právní forma                         příspěvková organizace
Zastupující                          Ing. Marcela Hrejsová
Zřizovatel                           Středočeský kraj
Místo inspekční činnosti             Školní 664, Neratovice
                                     Spojovací 632, Libiš
Termín inspekční činnosti            6. − 7. dubna 2022 a 11. − 12. dubna 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů, se zaměřením na neúspěšnost ve společné části maturitní zkoušky (dále „MZ“).




2021/2022
                                    Charakteristika
Příspěvková organizace (dále „škola“) k termínu inspekční činnosti vykonává činnost
střední školy, školní jídelny a školní jídelny- výdejny. Domov mládeže není ve školním roce
2021/2022 využíván k ubytování žáků.
K termínu inspekční činnosti se ve škole vzdělávalo 318 žáků, z toho 95 žáků v oborech
středního vzdělání s maturitní zkouškou (dále „maturitní obory“), a to v oboru tříletého
dálkového nástavbového studia Podnikání (13 žáků) a v oborech čtyřletého denního studia
Veřejnosprávní činnost (75 žáků) a Hotelnictví (sedm žáků prvního ročníku). Ostatní žáci se
vzdělávají v denní formě v oborech vzdělání s výučním listem Kadeřník, Kuchař – číšník,
Prodavač, Operátor skladování, Mechanik opravář motorových vozidel, Karosář, Instalatér
a Zedník. Od předešlé inspekční činnosti v roce 2015 klesl zájem uchazečů o vzdělává ní
v nástavbovém studiu Provozní technika a ve čtyřletých oborech Gastronomie a Dopravní
prostředky. V těchto oborech se žáci nevzdělávají, ředitelka školy podala návrh na jejich
výmaz z rejstříku škol a školských zařízení. Počet žáků se snížil, nejvyšší povolený počet
žáků ve škole byl využit ze 40 %.
K termínu inspekční činnosti se ve škole vzdělávalo 28 žáků se speciálními vzdělávac ími
potřebami, z toho tři podle individuálních vzdělávacích plánů (dále „IVP“). Podle IVP
z jiných závažných důvodů se vzdělávali tři žáci. Škola vzdělává 12 žáků-cizinců, z toho dva
s jazykovou bariérou.


                         Hodnocení podmínek vzdělávání
Ředitelka školy působí ve funkci od roku 1998. Stanovila reálnou koncepci rozvoje školy,
kterou se daří naplňovat zejména v oblasti rozvoje odborných kompetencí žáků,
zkvalitňování spolupráce se sociálními partnery či zlepšování materiálně technického
vybavení. Od předešlé inspekční činnosti se však např. nepodařilo dostatečně zvyšovat
motivaci žáků k účasti ve výuce či využívat inovativní výukové metody. Koncepční záměry
nejsou v potřebné míře konkretizovány ve vztahu ke společné části MZ, chybí stanovení
vhodných postupů či opatření ke zlepšení výsledků žáků u MZ a vyhodnocování jejich
účinnosti.
Škola aktivně spolupracuje se sociálními partnery, odborné vzdělávání je podporováno např.
formou exkurzí do firem, realizací části praktického vyučování u smluvních partnerů či
spoluprací s obdobnými školami, včetně zahraničních, v rámci profesních soutěží nebo
vzájemné výměny zkušeností.
Od předchozí inspekční činnosti se vedení školy v oblasti řízení zaměřilo mj. na zlepšení
spolupráce pedagogů působících v odloučených pracovištích v rámci společných jednání
pedagogické rady i metodických a předmětových komisí. Poradní orgány pravidelně
projednávají zejména organizační záležitosti vzdělávání, rovněž se podílí na aktualiza c íc h
školních vzdělávacích programů. Ze záznamů z jejich jednání i z rozhovorů s učiteli je však
zřejmé, že menší pozornost je věnována využití aktivizujících výukových metod a forem
práce či opatřením ke zlepšení výsledků vzdělávání zejména ve vztahu ke společné části MZ.
Kontrolní a hospitační činnost vedení školy zahrnuje zpravidla rovněž formulaci konkrétních
doporučení ke zlepšení kvality vzdělávání. Hospitační činnost je opakovaně vykonávána
také v předmětech společné části MZ. Pro zefektivnění vzdělávacích strategií však chybí
sdílení poznatků z hospitační činnosti v rámci jednání pedagogické rady a jejich cílené
využívání ke zkvalitnění pedagogické práce.
Pedagogický sbor je převážně odborně kvalifikovaný a stabilní. Vzdělávání v předmětech
společné části MZ zajišťuje osm učitelů, z nichž jeden nesplňuje předpoklad odborné


2021/2022                                    2
kvalifikace. Výuka cizích jazyků (anglického, německého) a téměř čtvrtina výuky
matematiky je zajištěna učiteli bez příslušné předmětové specializace, což se částečně
odrazilo v nižší efektivitě poskytovaného vzdělávání. Další vzdělávání vyučujíc íc h
předmětů společné části MZ je plánovité, avšak jen v nižší míře zaměřené na aktivizujíc í
formy práce nebo oborové didaktiky.
Činnost školního poradenského pracoviště je kvalifikovaně zajišťována výchovno u
poradkyní a školní metodičkou prevence. Aktivně vyhledávají žáky se vzdělávac ími
obtížemi či s rizikovým chováním a v součinnosti s pedagogy i s vedením školy jejich
problémy bezodkladně řeší. Úspěšnou adaptaci žáků prvních ročníků podporuje adaptační
kurz a další na něj navazující aktivity. Škola však nemá plně funkční systém k podchycování
a řešení záškoláctví a vysoké absence. Od předchozí inspekční činnosti nebyla také
realizována dostatečně účinná strategie předcházení a řešení školní neúspěšnosti.
Efektivním využíváním disponibilních finančních zdrojů se převážně daří zajistit vhodné
materiální podmínky pro vzdělávání. Průběžně jsou pořizovány učební pomůcky pro
teoretickou výuku i odborný výcvik. K rozvoji čtenářské gramotnosti žáků přispívá školní
knižní fond. Modernizaci a zlepšování materiálně technického zázemí pro odborný výcvik
umožňuje zejména zapojení školy do různých projektů spolufinancovaných z EU.
Vzhledem k vyššímu výskytu bezpečnostních rizik při odborném výcviku je podmínkám
zajištění bezpečnosti a ochrany zdraví žáků a prevenci úrazů věnována značná pozornost.
Žáci jsou pravidelně poučováni o bezpečnostních rizicích. Nejčastějším místem úrazů,
převážně jen lehčích, je vedle dílen i tělocvična. K vytvoření bezpečného prostředí pro
vzdělávání žáků přispívá i pravidelné provádění revizí všech používaných zařízení.
Přijímání do nematuritních oborů vzdělání probíhá na základě prospěchu z předchozího
vzdělávání. Uchazeči o vzdělávání v maturitních oborech včetně nástavbového studia konají
v prvním kole jednotnou přijímací zkoušku, která pořadí uchazečů ovlivňuje ze 60 %.
Přijímáni bývají všichni uchazeči. Jejich výsledky v jednotné přijímací zkoušce však byly
ve srovnání s uchazeči ve stejné skupině oborů v rámci ČR od roku 2017 do současnosti
převážně podprůměrné. Přijímání všech uchazečů do maturitních oborů, včetně uchazečů
s nízkou úspěšností v jednotné přijímací zkoušce, nevytváří vhodné předpoklady pro zvýšení
úspěšnosti žáků ve společné části MZ.


                          Hodnocení průběhu vzdělávání
Vzhledem k nízkému počtu žáků v některých ročnících a oborech probíhá výuka částečně
ve víceoborových třídách, které se dělí na odborné vzdělávání. Společným rysem
hospitovaných hodin bylo časté propojování teoretických poznatků s jejich využitím v praxi.
Přínosem pro žáky bylo rovněž účelné využívání digitálních technologií zejména k podpoře
názornosti popř. k samostatnému vyhledávání informací. V teoretickém vyučová ní
převládala frontální forma práce, nižší pestrost využívaných vzdělávacích strategií vedla
v části hodin k nerovnoměrnému zapojení žáků. Vzhledem k různému pracovnímu tempu
žáků či rozdílné míře jejich znalostí rovněž chyběla obsahová či časová diferenc iace
učebních úloh. V závěrečné fázi vyučovacích hodin vyučující často opomíjeli shrnutí
probraného učiva a vyhodnocení splnění vzdělávacího cíle. Pedagogové také většinou
nevyužívali formativní funkci hodnocení, žáci byli jen ojediněle vedeni k objektivnímu
posouzení kvality práce svých vrstevníků a k sebereflexi vlastního výkonu.
V českém jazyce a literatuře učitelé správně rozvíjeli dosavadní znalosti a dovednosti žáků.
Žáci efektivně pracovali v organizačně pestrých hodinách zaměřených na rozvoj čtenářské
gramotnosti, vyhledávání informací a kritického myšlení. V malé části výuky však žáci


2021/2022                                    3
nebyli účinně aktivizováni, neboť převažovalo předávání velkého množství hotových
poznatků. Vyučující podporovali zapojení všech žáků maturitních oborů vhodně
formulovanými otázkami, nevyžadovali však obsahově náročnější komunikaci. Pouze
ojediněle byla využita práce s chybou či rozbor řešení ve společné diskuzi.
Ve výuce cizích jazyků (anglického a německého) byl důraz správně kladen na upevnění
znalostí gramatických jevů i rozšíření odborné slovní zásoby žaků, často byla rozvíjena
rovněž dovednost žáků porozumět vyslechnutému dialogu. Menší pozornost byla věnována
efektivní práci s textem a rozvoji samostatného mluveného projevu žáků. V části
hospitovaných hodin v nematuritních oborech žáci aplikovali své jazykové znalosti při
vytváření a prezentaci rozhovoru na určené téma. Ve výuce v maturitních oborech se žáci
zpracováním krátké písemné práce, popř. plněním poslechových úkolů z didaktického testu
vhodně připravovali k dílčí MZ. Chybělo však častější zařazování kooperativních forem
práce, které podporují rozvoj komunikačních dovedností žáků. Jen ojediněle byla žákům
poskytována průběžná zpětná vazba, nebyly využity příležitosti pro práci s chybou.
V německém jazyce žáci neprokazovali znalosti na úrovni požadované přísluš ným
rámcovým vzdělávacím programem. Rovněž v anglickém jazyce v nástavbovém studiu měli
někteří žáci potíže s osvojením základních gramatických struktur. Výuka byla jen minimá lně
vedena v příslušném cizím jazyce.
Výuka matematiky v nematuritních oborech vhodně zahrnovala jednoduché výpočty
využitelné v běžném životě. Aktivita žáků však byla nízká, na podněcující dotazy učitelů
reagovali spíše jen jednotlivci. Nedařilo se rozvíjet komunikaci žáků, kteří jen sporadicky
komentovali postupy výpočtů. Většina žáků spoléhala pouze na opis řešení příkladů z tabule.
V převážné části hospitované výuky matematiky v maturitních oborech se příznivě projevila
příslušná předmětová specializace vyučující. Výklad byl stručný, srozumitelný, dobře
strukturovaný. Patrné bylo vedení žáků k logické úvaze. K rozvoji představivosti byly
vhodně využity nákresy či grafy. Při samostatné práci byla žákům vyučujícími poskytována
přiměřená pomoc. I u maturitních oborů však chyběla výraznější podpora slovního projevu
žáků či jejich intenzivnější zapojení do oprav chyb. V části výuky bylo patrné, že k dosažení
většího pokroku chybí upevnění znalostí z předešlého vzdělávání. Kvalitní byla výuka
matematiky v dálkové formě v nástavbovém studiu, kde se velmi dobře dařilo žáky
aktivizovat, zapojit je do efektivní práce s chybou i do vzájemného sdílení poznatků
o vhodných postupech řešení úloh.
V hodinách tělesné výchovy se všichni žáci zapojovali do pestré nabídky pohybových aktivit
včetně kruhového tréninku. Vyučující dbali na dodržování příslušných pravidel bezpečnosti
žáků.
Výuka teoretických odborných předmětů probíhala v klidné pracovní atmosféře,
charakteristický byl vstřícný přístup vyučujících a jejich zaujetí pro daný obor. Výuka byla
dobře promyšlená a připravená. Výklad nového učiva byl doplněn problémovými otázkami,
které žáky účinně motivovaly. Žáci dodržovali nastavená pravidla, plnili pokyny vyučujíc ího
a se zájmem pracovali na zadaných úkolech. Vyučující často využívali znalosti a zkušenosti
žáků a mezipředmětové vazby. Rovněž účelně propojovali teoretické vědomosti
s praktickými příklady. Žáci byli vhodně vedeni k vyvozování nových souvislos tí.
Převažující frontální organizace výuky však v některých hodinách vedla k jednosměrné mu
předávání hotových poznatků a pasivitě žáků. Jen v části výuky byl vytvářen dostatečný
prostor pro získávání zpětné vazby o pochopení učiva žáky.
Praktické vyučování vhodně navazovalo na výuku teoretických předmětů, bylo správně
organizačně zvládnuté. Odborný výcvik probíhal ve školních dílnách, kadeřnických
salonech i na pracovištích smluvních partnerů školy. Vyučující se intenzivně zaměřovali na


2021/2022                                    4
rozvoj požadovaných praktických dovedností a pracovních návyků spojených s výkonem
budoucí profese. Žáci po většinu doby pracovali se zájmem. Učitelé účelně seznamova li
žáky s novými technologiemi a pracovními postupy. V oboru Kadeřník rovněž vhodně
rozvíjeli kreativitu žáků. V případě potřeby nechyběla názorná ukázka či instruktá ž.
Vyučující se věnovali žákům individuálně, průběžně hodnotili jejich výkony, produktivitu
a kvalitu práce. Žáci technických oborů pracovali samostatně, používali vhodný pracovní
oděv, ochranné pomůcky a dodržovali zásady bezpečnosti a ochrany zdraví.
Všestranný rozvoj osobnosti žáků je podporován různými aktivitami navazujícími na školní
vzdělávací programy, např. profesně zaměřenými přednáškami, exkurzemi či projekty
s environmetální tématikou.


                         Hodnocení výsledků vzdělávání
Ke zjišťování dosažené úrovně znalostí a dovedností žáků škola používá kromě standardníc h
nástrojů, tj. písemného, ústního zkoušení a hodnocení praktických činností, také systém
vlastních srovnávacích testů i externí (komerční) testování. Výsledky evaluace jsou
využívány mj. k posouzení přidané hodnoty v předmětech společné části MZ. Od předchozí
inspekční činnosti byl zefektivněn způsob předávání informací žákům i jejich zákonným
zástupcům prostřednictvím elektronického informačního systému.
Průměrný prospěch žáků všech oborů vzdělání se v průběhu posledních tří školních roků
výrazněji nezměnil. Žáci nematuritních oborů dlouhodobě dosahují horších průběžnýc h
výsledků než žáci maturitních oborů. V uvedeném období (vyjma období druhého pololetí
školního roku 2019/2020) se v nematuritních oborech zvýšil podíl neprospívajících žáků,
ve školním roce 2020/2021 činil přibližně 15 %, zároveň mírně vzrostl počet žáků
prospívajících s vyznamenáním. Z mezioborového porovnání je zřejmé, že nejslabší
výsledky měli žáci oboru Operátor skladování a Karosář. V maturitních oborech
v posledních třech školních letech všichni žáci až na výjimku prospěli, podíl žáků
prospívajících s vyznamenáním se v období distanční výuky mírně zvýšil. Z podrobné
analýzy výsledků však vyplývá, že zejména v oboru Podnikání míra úspěšnosti žáků
v průběhu vzdělávání nekoresponduje s jejich slabými výsledky při ukončování vzdělává ní.
Rovněž je zřejmé, že po obnovení prezenční výuky se ve školním roce 2021/2022 zhoršila
motivace žáků ke studiu. Ve srovnání s prvním pololetím školního roku 2018/2019
a 2019/2020, tj. s obdobími s plně prezenční výukou, vzrostla jak míra absence žáků
ve výuce, tak i podíl nehodnocených žáků. Nepříznivým zjištěním je skutečnost, že tento
nárůst je výrazný zejména v maturitních oborech. Po období distančního vzdělávání se také
nedaří dostatečně eliminovat záškoláctví. Přes důsledné uplatňování kázeňských postihů či
hodnocení žáků sníženým stupněm chování se zvýšila míra neomluvené absence žáků, např.
v prvním pololetí 2021/2022 byla v nematuritních oborech až dvojnásobně vyšší než
ve srovnatelných obdobích s plně prezenční výukou. Zvýšení výskytu neomluvené absence
je patrné také v maturitních oborech.
Nedostatečná motivace žáků k účasti ve vzdělávání se rovněž negativně projevuje ve vyšším
podílu žáků, kteří předčasně ukončí studium, nejčastěji po prvním ročníku. Tento trend je
velice výrazný zejména v nástavbovém studiu oboru Podnikání, což souvisí také
s charakterem oboru (dálková forma, dospělí pracující žáci). Ve školním roce 2020/2021 tak
úspěšně ukončila vzdělávání MZ v době stanovené rámcovým vzdělávacím programem
pouze desetina žáků oboru Podnikání, v předchozích dvou školních letech neuspěl žádný
žák. Ve čtyřletém oboru Veřejnosprávní činnost byl tento podíl úspěšných žáků vyšší, přesto
však v posledních třech školních letech nepřesáhl 60 %.



2021/2022                                   5
U závěrečných zkoušek ve školních letech 2018/2019 - 2020/2021 dosáhli žáci velmi
dobrých výsledků. Podíl neprospívajících (po opravných zkouškách) byl minimální, naopak
vzrostl podíl žáků s vyznamenáním. Ve školním roce 2020/2021, kdy škola využila
možnosti upravit strukturu závěrečné zkoušky vypuštěním ústní zkoušky, dosáhl celkově
téměř 20 %. Nejúspěšnější byli žáci oboru Kadeřník.
Celkové výsledky žáků maturitních oborů byly výrazně určovány jejich výsledky
ve společné části MZ, v profilové části až na výjimku všichni uspěli. V hodnoceném období
tří posledních školních let byla hrubá neúspěšnost (podíl žáků neúspěšných u MZ nebo
zkoušku nekonajících z celkového počtu přihlášených) v oboru vzdělání Veřejnosprávní
činnost nejvyšší ve školním roce 2018/2019, činila více než 40 %. Výsledky žáků tak byly
přibližně dvojnásobně horší než v příslušné skupině oborů v celorepublikovém srovnání
(22 %). Ve školním roce 2019/2020 všichni žáci tohoto oboru ve společné části MZ uspěli.
Z podrobné analýzy je však zřejmé, že přibližně polovina z nich prospěla v některé z dílčích
MZ na hranici úspěšnosti. Z rozboru rovněž vyplývá, že ve školním roce 2020/2021 se
nepodařilo výsledky žáků dostatečně zlepšit ve vztahu k neúspěšnosti v příslušné skupině
oborů. I když se hrubá neúspěšnost v oboru Veřejnosprávní činnost snížila na cca 20 %, byla
v tomto období téměř trojnásobně horší než výsledky žáků dané oborové skupiny v ČR.
Ve sledovaném období byla hrubá neúspěšnost žáků nástavbového studia Podnikání velmi
vysoká. Ke konání MZ se přihlašoval jen nízký počet žáků, z nichž se nikomu ve školním
roce 2018/2019 a 2019/2020 nepodařilo uspět. Ve školním roce 2020/2021 uspěl jeden žák
ze dvou přihlášených.
Z podrobné analýzy výsledků dílčích zkoušek MZ je zřejmé, že příčinou neúspěšnosti žáků
oboru Veřejnosprávní činnost byly přibližně ve stejném poměru jak jejich výsledky
v českém jazyce a literatuře, tak i v anglickém jazyce. V oboru Podnikání se na neúspěšnosti
žáků více podílely výsledky v dílčí zkoušce z anglického, popř. německého jazyka. V obou
oborech volili zkoušku z matematiky jen jednotlivci. Výsledky z této dílčí zkoušky však také
přispěly k celkovým nepříznivým výsledkům žáků u MZ, neboť v didaktickém testu
z matematiky žádný z žáků v hodnoceném období neuspěl. Při rozboru podrobných
výsledků vzdělávání v maturitních oborech je v některých případech zřejmá disproporce
mezi výsledky žáků v průběhu vzdělávání a při jeho ukončování. Zejména v matematice,
popř. i v anglickém jazyce ve společné části MZ neuspěl i žák, který byl v průběhu
vzdělávání hodnocen stupněm dobrý.
Realizovaná opatření ke snížení neúspěšnosti žáků u MZ, např. zadávání typových
didaktických testů a písemných prací, podpora čtenářské gramotnosti (čtenářský klub žáků),
poskytování elektronických výukových materiálů nebo nabídka doučování byla jen částečně
účinná, nevedla k dostatečnému zlepšení výsledků žáků, a to zejména v nástavbovém studiu.
Škola vyhodnocuje a oceňuje úspěšnost žáků v odborných soutěžích. S výjimkou období
uzavření škol z důvodu pandemie se žáci zúčastňují regionálních i vyšších kol soutěží
určených např. pro žáky oboru Kadeřník či Kuchař - číšník, v nichž dosahují dobrých
umístění. Dlouhodobě jsou realizovány projekty výměnných pobytů se zahranič ními
školami, které účelně rozvíjí profesní, jazykové i sociální kompetence žáků. Kariérové
poradenství je funkční. Absolventi školy se zapojují do pracovního procesu, někteří
pokračují v dalším studiu. Nezaměstnanost absolventů školy je nízká.




2021/2022                                    6
                                         Závěry
Vývoj školy
- zlepšilo se materiálně technické vybavení školy
- snížil se počet žáků školy
- opatření ke zlepšení činnosti školy realizovaná na základě zjištění předešlé inspekční
  činnosti byla jen částečně účinná
Silné stránky
- dlouhodobá spolupráce s četnými sociálními partnery vytvářející podmínky pro lepší
  uplatnitelnost absolventů na trhu práce
- účinná podpora odborných kompetencí žáků propojováním teoretických poznatků s jejich
  využitím v praxi
Slabé stránky a/nebo příležitosti ke zlepšení
- nedostatečná účinnost opatření k prevenci studijní neúspěšnosti žáků a ke snížení absence
  žáků ve výuce
- přetrvávající vysoká hrubá neúspěšnost žáků ve společné části maturitní zkoušky,
  zejména žáků nástavbového studia oboru Podnikání
- nízké využití kooperativních forem práce i aktivizujících metod a diferenciace výuky
  podle individuálních vzdělávacích potřeb žáků
- nízká míra využití formativního hodnocení a zapojení žáků do evaluačního procesu
  zejména v předmětech společné části maturitní zkoušky, opomíjení didaktických závěrů
  vyučovacích hodin
- nižší zaměření dalšího vzdělávání pedagogických pracovníků na oblast inovativníc h
  metod výuky a oborové didaktiky
Doporučení pro zlepšení činnosti školy
- zkvalitnit pedagogické vedení školy, přijímat, monitorovat a vyhodnocovat účinnost
  opatření ke zlepšení výsledků vzdělávání, zaměřit kontrolní a hospitační činnost na
  realizaci přijatých opatření
- zvýšit nároky kladené na uchazeče do maturitních oborů
- aktivizovat žáky ve výuce, uplatňovat diferenciaci výuky podle potřeb a jazykové
  pokročilosti žáků, poskytovat žákům efektivní zpětnou vazbu o zvládnutí učiva, rozvíjet
  komunikační dovednosti žáků, zaměřit na uvedené oblasti další vzdělávání pedagogů
- konkretizovat strategii předcházení školní neúspěšnosti pro jednotlivé předměty společné
  části maturitní zkoušky, důsledně vyhodnocovat účinnost přijímaných opatření a případně
  je včas modifikovat
- pokud bude i nadále přetrvávat vysoká neúspěšnost žáků oboru Podnikání ve společné
  části maturitní zkoušky, nepřijímat uchazeče do tohoto oboru a požádat o jeho výmaz




2021/2022                                   7
                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo
na e-podatelnu csi.s@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Zřizovací listina čj. OŠMS/1072/2001 z 6. června 2011, vč. dodatků č. 6 až 9
 2.    Potvrzení ve funkci ředitelky čj. 050981/2018/KUSK z 20. dubna 2018
 3.    Koncepce rozvoje školy s účinností od 1. září 2021
 4.    Školní akční plán rozvoje vzdělávání na období 2019 až 2022
 5.    Výpis z rejstříku škol a školských zařízení, stav k termínu inspekční činnosti
 6.    Dokumentace k přijímání žáků ke střednímu vzdělávání, výsledky jednotné přijímac í
       zkoušky od roku 2017 k termínu inspekční činnosti, dokumentace k ukončování
       vzdělávání závěrečnou a maturitní zkouškou, školní roky 2018/2019 až 2021/2022
 7.    Evidence žáků (školní matrika) vedená elektronicky, včetně údajů o výsledcíc h
       vzdělávání žáků – stav k termínu inspekční činnosti
 8.    Školní vzdělávací programy vyučovaných oborů vzdělání včetně aktualizac í
       provedených v průběhu inspekční činnosti
 9.    Školní řád střední školy, stav k termínu inspekční činnosti
10.    Výroční zpráva o činnosti školy za školní rok 2020/2021
11.    Třídní knihy a rozvrhy vyučovacích hodin za školní roky 2020/2021 a 2021/2022
       k termínu inspekční činnosti
12.    Záznamy z pedagogické rady a z jednání předmětových komisí, školní roky
       2018/2019 až 2021/2022
13.    Personální dokumentace pedagogických pracovníků (vzorek), plány jejich dalšího
       vzdělávání a přehledy o jejich plnění, stav k termínu inspekční činnosti
14.    Dokumentace ke kontrolní a hospitační činnosti vedení školy, školní roky 2018/2019
       až 2021/2022
15.    Dokumentace školního poradenského pracoviště, stav k termínu inspekční činnosti
16.    Dokumentace k zajištění bezpečnosti a ochrany zdraví (seznámení žáků se školním
       řádem a jejich proškolení v oblasti bezpečnosti a požární ochrany platné pro školní
       rok 2021/2022, Protokol o odborné technické kontrole tělocvičného nářadí ze 4.
       března 2021)
17.    Kniha úrazů – záznamy za školní roky 2020/2021 a 2021/2022
18.    Hospodářská dokumentace (Závazné ukazatele rozpočtu NIV – seznam rozpočtových
       úprav k 15. 11. 2021 čj. 142824/2021/KUSK, Účetní závěrka sestavená k 31. prosinci
       2021, Finanční vypořádání dotací z MŠMT transferem v roce 2021 z 10. ledna 2022,
       Finanční vypořádání dotací poskytnutých z kapitoly 05 Krajského úřadu v roce 2021)
19.    Výkaz P 1c-01 o evidenčním počtu zaměstnanců v regionálním školství podle stavu
       k 20. září 2021, Roční výše finančních prostředků na vzdělávání a školské služby
       a limit počtu zaměstnanců na rok 2022


2021/2022                                   8
20.    Inspekční zpráva čj. ČŠIS-2904/15-S
21.    Webové stránky školy www.sosasou.cz – stav k termínu inspekční činnosti


                                        Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Středočeský
inspektorát, Arabská 683, 160 66 Praha 6, případně prostřednictvím datové schránky
(g7zais9), nebo na e-podatelnu csi.s@csicr.cz s připojením elektronického podpisu, a to
k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

  Ing. Jindra Malíková, školní inspektorka,       Ing. Jindra Malíková v. r.              Ing. Jin
  vedoucí inspekčního týmu                                                                vedouc
  Ing. Pavel Čámský, školní inspektor             Ing. Pavel Čámský v. r.                 Ing. Pa

  Mgr. Pavla Vítková, školní inspektorka          Mgr. Pavla Vítková v. r.                Mgr. Ji

  Mgr. Eva Karasová, školní inspektorka           Mgr. Eva Karasová v. r.

  Ing. Dana Drlíková, kontrolní pracovnice        Ing. Dana Drlíková v. r.

  Ing. Petr Hradecký, odborník na odborné         Ing. Petr Hradecký v. r.
  technické předměry
  Helena Kladrubská, odbornice na odborné         Helena Kladrubská v. r.
  předměty



 V Praze 10. 5. 2022


Datum a podpis ředitelky školy potvrzující projednání a převzetí inspekční zprávy


 Ing. Marcela Hrejsová,                           Ing. Marcela Hrejsová v. r.
 ředitelka školy

V Neratovicích 12. 5. 2022


2021/2022                                     9
