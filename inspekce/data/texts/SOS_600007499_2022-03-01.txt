                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                           Čj. ČŠIS-371/22-S


Název                                Střední škola podnikatelská HERMÉS MB s.r.o.
Sídlo                                Laurinova 1049, 293 01 Mladá Boleslav
E-mail                               skola@hermes-mb.cz
IČ                                   25 602 951
Identifikátor                        600 007 499
Právní forma                         společnost s r.o.
Zastupující                          Ing. Jiří Skopalík
Zřizovatel                           HERMÉS s.r.o.
Místo inspekční činnosti             Laurinova 1049, Mladá Boleslav
Termín inspekční činnosti            1. − 3. března 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Hodnocení podmínek, průběhu a výsledků vzdělávání podle § 174 odst. 2 písm. b) a c)
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů, se zaměřením na neúspěšnost
ve společné části maturitní zkoušky (dále „MZ“).


                                          Charakteristika
Střední škola podnikatelská HERMÉS MB s.r.o. (dále „škola“ nebo „instituce“) poskytuje
vzdělávání v oborech vzdělání s maturitní zkouškou, a to ve čtyřletém oboru Obchodní
akademie v denní formě vzdělávání a v dvouletém nástavbovém studiu Provozní technika
v kombinované formě vzdělávání.



2021/2022
Ve škole se k 30. září 2021 vzdělávalo 94 žáků, z toho 54 žáků v oboru Provozní technika.
Od předchozí inspekční činnosti v roce 2019 se snížil počet žáků i tříd. V oboru Obchodní
akademie poklesl počet žáků přibližně o čtvrtinu, v oboru Provozní technika se snížil
o polovinu. Nejvyšší povolený počet žáků ve škole byl využit z 31 %. K termínu inspekční
činnosti nebyli evidováni žáci se speciálními vzdělávacími potřebami, škola vzdělávala čtyři
žáky-cizince, z toho jednoho s částečnou jazykovou bariérou.
Škola sídlí v pronajaté budově společně se Střední školou tradičních řemesel HERMÉS MB
s. r. o., se kterou má stejného zřizovatele.

                         Hodnocení podmínek vzdělávání
Od předešlé inspekční činnosti došlo v září 2020 ke změně ve vedení školy. Ředitel školy
(dále „ředitel“) aktualizoval koncepci rozvoje instituce, avšak cíle v oblasti výsledků
vzdělávání nejsou dostatečně konkretizovány ve vztahu ke zvýšení úspěšnosti žáků při
ukončování studia MZ. Vytyčené strategické záměry byly naplňovány především
v oblasti materiálně technického vybavení školy v souvislosti se zajišťováním prostředků
informačních a komunikačních technologií pro distanční vzdělávání. Z dlouhodobých cílů
se zejména nedaří zajistit stabilní odborně kvalifikovaný pedagogický sbor.
Uplatňovaný způsob řízení odpovídá velikosti školy a vychází z každodenního neformálního
kontaktu vedení školy a pedagogů. Ze záznamů z jednání pedagogické rady je zřejmé, že od
předchozí inspekční činnosti přetrvává pouze statistické hodnocení výsledků vzdělává ní
žáků. Předmětové komise se ve vztahu k předmětům společné části MZ zabývaly především
určením kritérií pro navazující písemné a ústní zkoušky profilové části. Ze záznamů
z jednání pedagogické rady, předmětových komisí i z rozhovorů s pedagogy je zřejmé, že se
škola neúspěšností ve společné části MZ dostatečně nezabývá. Chybí zejména systematická
realizace konkrétních opatření ke zlepšení výsledků žáků u MZ.
Kontrolní činnost vedení školy nebyla zcela účinná, některé zjištěné nedostatky byly
odstraněny v průběhu inspekce. Hospitační činnost ve výuce předmětů společné části MZ
zpravidla vyústila v doporučení ke zlepšení kvality vzdělávání, nebyla však vykonávána
s dostatečnou četností. Pro zefektivnění vzdělávacích strategií rovněž chybí sdílení poznatků
z hospitační činnosti v rámci jednání pedagogické rady nebo předmětových komisí a jejich
cílené využívání ke zkvalitnění pedagogické práce.
Personální zabezpečení výuky předmětů společné části MZ vyžaduje zlepšení. Výrazná
většina výuky těchto předmětů, zejména v denní formě vzdělávání, je vedena učiteli bez
odborné kvalifikace. Tu si doplňuje pouze vyučující matematiky. Další vzdělává ní
pedagogických pracovníků bylo v posledních třech letech zaměřeno ve vztahu k maturitní
zkoušce na přípravu učitelů zajišťujících její průběh. Chybí vzdělávání v oblastech metodiky
a didaktiky předmětů společné části MZ, což se projevovalo nedostatky v průběhu výuky.
Zlepšení vyžaduje rovněž podpora poskytovaná vedením školy začínajícím nebo nově
působícím pedagogům.
Činnost školního poradenského pracoviště je nepříznivě ovlivněna nestabilním personálním
zajištěním. Funkci výchovného poradce zastává v tomto školním roce zástupce ředitele,
školním metodikem prevence je nově nastoupivší pedagog. Oba vykonávají svou činnost
bez absolvování patřičného specializačního studia. Nastavený systém dlouhodobě selhává
v podchycování a řešení záškoláctví a vysoké absence zejména zletilých žáků. Od předchozí
inspekce nebyla realizována účinná strategie předcházení a řešení školní neúspěšnosti.
Doučování a individuální konzultace byly žákům nabízeny nepravidelně. V atmosféře menší
instituce se daří eliminovat rizikové chování žáků. Přínosné z hlediska zlepšení sociálního


2021/2022                                    2
klimatu ve škole a realizace úkolů v oblasti primární prevence jsou adaptační dny pro žáky
prvního ročníku, lyžařský kurz a účast ve sportovních soutěžích.
Materiální podmínky pro výuku předmětů společné a navazující profilové části MZ vyžadují
zlepšení. Škola disponuje školní knihovnou s odbornou literaturou. Pro výuku cizích jazyků
jsou k dispozici elektronické výukové materiály. Škola zlepšila vybavení digitá lní
technikou, která však byla v hospitované výuce využívána jen v nízké míře.
Uchazeči byli ke vzdělávání přijímáni na základě jednotné přijímací zkoušky, s výjimko u
přijímacího řízení pro školní rok 2021/2022. Přijímáni jsou dlouhodobě všichni uchazeči.
Z počtu přihlášených a nastoupivších uchazečů v prvním kole přijímacího řízení je zřejmé,
že do školy nastupuje zejména v denní formě vzdělávání jen menší část uchazečů. Jejich
úspěšnost v jednotné přijímací zkoušce bývá většinou pod průměrem příslušné skupiny
oborů vzdělání v ČR. Značný podíl žáků přichází do školy na základě přijetí do vyššího
ročníku nebo přestupu z jiné školy. Rizikem pro zvýšení úspěšnosti při ukončování
vzdělávání je zejména přijímání žáků do maturitního ročníku. Kritéria přijímacího řízení pro
další školní rok správně kladou důraz na úspěšnost v jednotné přijímací zkoušce, nízké
požadavky jsou však stanoveny ve vztahu k výsledkům v předchozím vzdělávání.

                          Hodnocení průběhu vzdělávání
Společným rysem zhlédnutých hodin předmětů společné části MZ byla nízká pestrost
využívaných výukových forem a metod, převládala frontální forma práce s převahou
činností na straně učitele. Nízký počet žáků ve výuce byl jen minimálně využit
k individualizaci vzdělávání. V závěrečné fázi vyučovacích hodin vyučující opomíjeli
shrnutí probraného učiva a vyhodnocení splnění stanoveného vzdělávacího cíle. Pedagogové
rovněž většinou nevyužívali formativní funkci hodnocení, žáci byli jen ojediněle vedeni
k objektivnímu posouzení kvality práce svých vrstevníků a k sebereflexi vlastního výkonu.
V hospitovaných hodinách českého jazyka a estetiky vyučující kombinovali frontální výuku
s řízeným rozhovorem, v menší míře také se samostatnou prací žáků. Zvolené metody
výkladu popř. řízeného rozhovoru neaktivizovaly vždy všechny žáky, kteří se často stávali
jen pasivními příjemci informací. Míra jejich komunikativních dovedností byla spíše nižší
(slovní zásoba, stylizace textu, souvislé formulování odpovědi). Názornost výuky nebyla
dostatečně podporována např. využitím datové projekce, prezentace či referátu žáků.
Pro úspěšné zvládnutí maturitní zkoušky byly žákům účelně zadávány cvičné didaktické
testy či pracovní listy k ústní zkoušce. Žáci používali sešity a tištěné výukové materiály
poskytnuté učiteli, práce s učebnicemi zaznamenána nebyla.
Výuka matematiky se vyznačovala vysokým podílem činností učitele, avšak jen
s ojedinělým cíleným zapojením žáků. Časově přiměřená samostatná práce žáků byla
zaznamenána při ověřování výsledků vzdělávání formou testu. Ačkoli bylo zřejmé, že ne
všichni žáci vypracování testů zvládli úspěšně, nebyl ve výuce vytvořen prostor pro
okamžitou zpětnou vazbu. Výklad učitele byl srozumitelný, věcný, ale žáky se při výuce
nedařilo dostatečně aktivizovat. Převážný podíl jejich činnosti spočíval v opisování řešení
příkladů z tabule. Do diskuse s vyučujícím se žáci zapojovali jen ojediněle, sporadicky
reagovali na případné dotazy. Příklady na tabuli řešil převážně jen učitel, zcela výjimeč ně
žáci. I v těchto případech však výhradně učitel komentoval jejich postupy a příp. opravoval
chyby. V malé míře byly podporovány alternativní postupy řešení úloh.
Ve výuce anglického, německého a ruského jazyka byla frontální forma výuky
doplňována řízeným rozhovorem. Zvolené vzdělávací strategie sice zpravidla vedly
k rozvoji slovní zásoby žáků či upevnění jejich znalosti gramatických struktur, avšak nízké


2021/2022                                    3
využití práce ve dvojicích či ve skupině nepodporovalo dostatečně rozvoj komunikativníc h
dovedností žáků. Ve větší části sledované výuky žáci reagovali na dotazy učitele, nebyli
však v potřebné míře aktivizováni střídáním různých výukových metod či vedeni
k souvislejšímu samostatnému mluvenému projevu. Pouze ojediněle byla cíleně využita
práce s chybou. Jen v malé části výuky byla vhodně rozvíjena schopnost žáků porozumět
delšímu vyslechnutému monologu či zařazena efektivní práce s textem. Ve sledovanýc h
hodinách nebyly využity příležitosti k obsahové či časové diferenciaci učebních úloh
vzhledem k různé úrovni jazykové pokročilosti žáků. V části výuky cizích jazyků byla
podporována názornost probíraného učiva účelným využitím didaktické techniky. Přínosem
pro žáky bylo důsledné vedení výuky v příslušném cizím jazyce.

                         Hodnocení výsledků vzdělávání
Ke zjišťování dosažené úrovně vědomostí a znalostí žáků škola používá standardní nástroje,
tj. písemné, ústní zkoušení, popř. prezentace projektu.
Od předchozí inspekční činnosti se nepodařilo dostatečně zlepšit průběžné výsledky
vzdělávání, jen nízký počet žáků prospívá s vyznamenáním, naopak přetrvává vysoký podíl
neprospívajících žáků v obou oborech vzdělání. Ve školním roce 2018/2019 a 2020/2021
neprospěla téměř pětina žáků školy. Výjimku tvoří období zahájení distanční výuky
v druhém pololetí školního roku 2019/2020, ve kterém škola zohlednila mimořád né
podmínky vzdělávání a v němž prospěli všichni žáci. Rovněž míra absence žáků byla
výrazně rozdílná v období prezenční výuky a v období vzdělávání distančním způsobem.
Ve školním roce 2018/2019, s plně prezenční výukou, činila absence přibližně 180 h na žáka
v denní formě vzdělávání. Ve školním roce 2019/2020 došlo ke snížení roční míry absence,
a to z důvodu vyšší účasti žáků v distanční výuce v druhém pololetí. Ve školním roce
2020/2021 se průměrná absence dále snížila na přibližně 80 h na žáka. Z podrobného
rozboru je však zřejmé, že se škole nedaří nastavit účinné mechanismy pro motivaci žáků
k účasti v prezenční výuce, neboť v prvním pololetí školního roku 2021/2022 dosahuje
průměrná absence přibližně 160 h na žáka v denní formě vzdělávání. Vysoká absence žáků
ve výuce, popř. specifika vzdělávání dospělých v kombinované formě vzdělávání se také
promítají do dlouhodobě vysokého podílu žáků průběžně nehodnocených, a to zejména
v prvním pololetí. Například v prvním pololetí školního roku 2019/2020 tento podíl činil
přibližně 30 % žáků v denní formě vzdělávání a 40 % žáků kombinované formy vzdělává ní.
Rovněž v prvním pololetí školního roku 2021/2022 není hodnocena v obou oborech
přibližně třetina žáků. Vysoký počet zameškaných hodin také často vede k předčasnému
ukončení studia, a to nejčastěji v prvním ročníku. Úspěšně tak ukončí vzdělávání MZ v době
stanovené rámcovým vzdělávacím programem pouze nízký podíl žáků. Např. ve školním
roce 2019/2020 pouze přibližně třetina žáků oboru Obchodní akademie, kteří byli žáky
prvního ročníku ve školním roce 2016/2017, úspěšně vykonala MZ. Ve stejném školním
roce činil tento podíl v nástavbovém studiu Provozní technika jen přibližně čtvrtinu žáků.
V oboru Obchodní akademie se v prezenční výuce také nedaří uplatňovat účinná opatření
k eliminaci neomluvené absence, která např. za první pololetí školního roku 2021/2022
činila přibližně 25 h na žáka.
Z podrobné analýzy průběžných výsledků žáků v jednotlivých předmětech společné části
MZ je zřejmé, že žákům nebyla vždy poskytována objektivní zpětná vazba o úrovni jejich
znalostí. Disproporce mezi dobrým hodnocením žáků v průběhu vzdělávání a jejich
neúspěšností u MZ se projevovala častěji v českém jazyce a v matematice, méně
v průběžném hodnocení cizích jazyků. Většina žáků neúspěšných v předmětech společné
části MZ nebyla v průběhu vzdělávání hodnocena horším stupněm než dobrý.



2021/2022                                   4
Výsledky žáků ve společné části MZ v maturitních obdobích 2019 – 2021 určovaly celkovou
neúspěšnost žáků u MZ, v profilové části MZ byli žáci vždy výrazně úspěšnější. V oboru
Obchodní akademie byla v hodnoceném období hrubá neúspěšnost žáků (podíl žáků
neúspěšných u MZ nebo zkoušku nekonajících z celkového počtu přihlášených žáků) ve
společné části MZ vždy několikanásobně horší než průměr hrubé neúspěšnosti v přísluš né
skupině oborů v celorepublikovém srovnání. Nejvyšší hrubá neúspěšnost žáků tohoto oboru
byla v maturitním období 2020, kdy dosáhla téměř 70 %, zatímco průměr hrubé neúspěšnosti
v příslušné skupině oborů v rámci ČR byl přibližně 10 %. V maturitním období 2021 se
podařilo výsledky žáků zlepšit, avšak v tomto roce se v dané skupině oborů
v celorepublikovém srovnání rovněž výrazně snížil průměr hrubé neúspěšnosti. Hrubá
neúspěšnost žáků oboru Obchodní akademie ve společné části MZ tak nedosáhla ani v tomto
období celorepublikového průměru, byla přibližně dvojnásobně horší. Rovněž v oboru
Provozní technika byly výsledky žáků ve společné části MZ v posledních třech školních
letech horší než průměrná hrubá neúspěšnost v příslušné skupině oborů v rámci ČR.
V maturitních obdobích 2019 a 2020 činila hrubá neúspěšnost žáků tohoto oboru přibližně
65 %, celorepublikový průměr byl však až dvojnásobně nižší. V maturitním období 2021 se
hrubá neúspěšnost žáků sice snížila na přibližně 30 %, avšak ani v tomto období nedosáhla
průměrných hodnot při srovnání v rámci ČR, neboť zároveň významně klesla hrubá
neúspěšnost žáků v této skupině oborů vzdělání.
Z podrobné analýzy výsledků dílčích zkoušek MZ je zřejmé, že žáci obou oborů byli
v posledních třech letech nejméně úspěšní v českém jazyce a literatuře, v této zkoušce např.
v maturitním období 2020 neuspěla téměř polovina žáků. V oboru Provozní technika se na
nepříznivých výsledcích žáků ve společné části MZ podílela významně neúspěšnost
v didaktickém testu z matematiky, v němž v maturitních obdobích 2019 – 2020 neuspěla
vždy přibližně polovina žáků. V oboru Obchodní akademie volí dílčí zkoušku z matematik y
jen minimální počet žáků. V dílčí zkoušce z cizího jazyka byli žáci obou oborů úspěšnější,
což odpovídá jednak zaměření oboru Obchodní akademie, tak i možnosti žáků oboru
Provozní technika volit ve vzdělávání ze tří cizích jazyků.
Realizovaná opatření ke snížení neúspěšnosti žáků u MZ, např. zadávání typových
didaktických testů a individuální rozbory těchto testů se žáky či poskytování elektronick ýc h
výukových materiálů byla jen částečně účinná, neprojevila se dostatečným zlepšením
výsledků žáků.


                                          Závěry
Vývoj školy
- změnilo se vedení školy
- snížil se počet žáků a tříd
- zlepšilo se materiální vybavení školy digitálními technologiemi
- opatření k odstranění nedostatků zjištěných při předešlé inspekční činnosti nebyla
  dostatečně účinná
Slabé stránky a/nebo příležitosti ke zlepšení
- nedostatečné koncepční zaměření na oblast výsledků vzdělávání, chybí přijímá ní
  a vyhodnocování opatření ke zvýšení úspěšnosti žáků ve společné části maturitní zkoušky
- méně účinná kontrolní činnost vedení školy, nižší zaměření hospitační činnosti na kvalitu
  výuky předmětů společné části maturitní zkoušky



2021/2022                                     5
- vyšší míra fluktuace pedagogů, personální zajištění většiny výuky předmětů společné
  části maturitní zkoušky učiteli bez příslušné předmětové specializace
- nedostatečné zaměření dalšího vzdělávání pedagogických pracovníků na oblast oborové
  didaktiky a aktivizujících metod
- málo účinný systém poradenských služeb
-      nedostatečná diferenciace výuky cizích jazyků podle úrovně jazykové pokročilosti žáků
- nízké využívání evaluačních nástrojů, zejména formativního hodnocení, vzájemné ho
  hodnocení žáků podle stanovených kritérií či sebereflexe vlastního učebního pokroku,
  opomíjení didaktických závěrů vyučovacích hodin
- nízká účinnost opatření ke snížení absence žáků ve výuce
- přetrvávající vysoká hrubá neúspěšnost žáků ve společné části maturitní zkoušky
- přijímání všech žáků bez ohledu na míru studijních předpokladů včetně přijímání žáků
  do vyššího ročníku nevytváří předpoklady pro zvýšení úspěšnosti žáků ve společné části
  maturitní zkoušky
Doporučení pro zlepšení činnosti školy
- stanovit koncepční cíle a opatření ke zvýšení úspěšnosti žáků, postupně je realizo vat
  a vyhodnocovat jejich účinnost
- zvýšit účinnost kontrolní činnosti, hospitační činnost vykonávat s vyšší četností zejména
  ve výuce předmětů společné části maturitní zkoušky, důsledně stanovovat a plnit opatření
  ke zlepšení průběhu výuky zejména ve vztahu k efektivitě využívaných výukových forem
  a metod
- stabilizovat pedagogický sbor, usilovat o zajištění výuky odborně kvalifikova nými
  pedagogy, zefektivnit další vzdělávání pedagogických pracovníků
- aktivizovat žáky ve výuce, uplatňovat diferenciaci výuky podle potřeb a jazykové
  pokročilosti žáků, poskytovat žákům efektivní zpětnou vazbu o zvládnutí učiva, rozvíjet
  komunikační dovednosti žáků, zaměřit na uvedené oblasti další vzdělávání pedagogů
- přijímat uchazeče s odpovídajícími vzdělávacími předpoklady
- rozložit přípravu na společnou část maturitní zkoušky systematicky do průběhu celého
  vzdělávání
- nastavit funkční systém poskytování poradenských služeb včetně aktualizace strategie
  předcházení školní neúspěšnosti pro předměty společné části maturitní zkoušky
- nepřijímat uchazeče do oboru Obchodní akademie a požádat o jeho výmaz, pokud bude
  přetrvávat nízký zájem uchazečů o tento obor a neúspěšnost žáků ve společné části
  maturitní zkoušky
Pro účely zvýšení dotací právnická osoba vykonávající činnost školy nedosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                       Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci nedostatků zjištěných při



    2021/2022                                  6
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo
na e-podatelnu csi.s@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Výpis z rejstříku škol a školských zařízení, stav k termínu inspekční činnosti
 2.    Jmenovací dekret do funkce ředitele Střední školy podnikatelské HERMÉS MB, s.r.o.
       s účinností od 1. září 2020
 3.    Koncepce rozvoje školy 2018 - 2023, včetně aktualizace
 4.    Doklady o přijímání ke střednímu vzdělávání – výsledky jednotných přijímac íc h
       zkoušek v letech 2017 – 2020, přihlášky ke vzdělávání pro školní rok 2021/2022
       (vzorek), kritéria přijímacího řízení pro školní rok 2022/2023
 5.    Personální dokumentace pedagogů vyučujících předměty společné části MZ včetně
       dokladů o jejich dalším vzdělávání, stav k termínu inspekční činnosti
 6.    Evidence žáků (školní matrika) vedená elektronicky včetně údajů o prospěchu žáků
       v průběhu vzdělávání i při jeho ukončování, výsledky maturitní zkoušky za zkušební
       období 2019 – 2021, stav k termínu inspekční činnosti
 7.    Výroční zprávy o činnosti školy za školní roky 2019/2020 a 2020/2021
 8.    Školní vzdělávací programy oborů vzdělání Obchodní akademie (denní forma
       vzdělávání) a Provozní technika (kombinovaná forma vzdělávání), stav k termínu
       inspekční činnosti
 9.    Třídní knihy a rozvrhy vyučovacích hodin za školní roky 2020/2021 a 2021/2022,
       k termínu inspekční činnosti
10.    Školní řád střední školy, stav k termínu inspekční činnosti
11.    Záznamy z pedagogické rady a z jednání předmětových komisí, školní roky
       2020/2021 a 2021/2022 k termínu inspekční činnosti
12.    Dokumentace ke kontrolní a hospitační činnosti vedení školy, školní roky 2020/2021
       a 2021/2022 k termínu inspekční činnosti
13.    Dokumentace školního poradenského pracoviště, stav k termínu inspekční činnosti
14.    Inspekční zpráva čj. ČŠIS-891/19-S
15.    Výkaz M 8 o střední škole podle stavu k 30. září 2021
16.    Webové stránky školy https://www.hermes- mb.cz/, stav k termínu inspekční činnosti


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Středočeský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.s@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském


2021/2022                                   7
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


 Složení inspekčního týmu a datum vyhotovení inspekční zprávy


  Ing. Jindra Malíková, školní inspektorka,        Ing. Jindra Malíková v. r.
  vedoucí inspekčního týmu

  Ing. Pavel Čámský, školní inspektor              Ing. Pavel Čámský v. r.


  Mgr. Jitka Šafaříková, školní inspektorka        Mgr. Jitka Šafaříková v. r.


V Praze 23. 3. 2022


Datum a podpis ředitele školy potvrzující projednání a převzetí inspekční zprávy


 Ing. Jiří Skopalík,                               Ing. Jiří Skopalík v. r.
 ředitel školy

V Mladé Boleslavi 28. 3. 2022




2021/2022                                     8
