                                  Česká školní inspekce
                                Moravskoslezský inspektorát
______________________________________________________________________________________________________ ______




                         IN S P E K Č N Í ZP R ÁVA
                                           Čj. ČŠIT-922/22-T


Název                                Gymnázium, základní škola a mateřská škola
                                     Hello s.r.o.
Sídlo                                Čs. exilu 491/23, 708 00 Ostrava-Poruba
E-mail                               klimova@helloskola.cz
IČ                                   26829690
Identifikátor                        691000565
Právní forma                         společnost s ručením omezeným
Zastupující                          PaedDr. Ivona Klímová, MBA
Zřizovatel                           společníci Gymnázia, základní školy a mateřské školy
                                     Hello s.r.o.
Místa inspekční činnosti             Čs. exilu 491/23, 708 00 Ostrava-Poruba
                                     Františka Formana 268/45, 700 30 Ostrava-Dubina
Termín inspekční činnosti            18. – 20. 5. 2022 a 23. − 24. 5. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) školského zákona. Zjišťování a hodnocení
podmínek, průběhu a výsledků vzdělávání podle školních vzdělávacích programů.
Zjišťování a hodnocení naplnění školních vzdělávacích programů a jejich souladu
s právními předpisy a příslušnými rámcovými vzdělávacími programy.




2021/2022
                                    Charakteristika
Gymnázium, základní škola a mateřská škola Hello s. r. o. (dále „škola“) sdružuje mateřskou
školu, základní školu, střední školu - gymnázium, školní družinu, školní klub a školní
jídelnu - výdejnu. Předškolní vzdělávání poskytuje škola ve vlastní budově v ulici
Čs. exilu 491/23, v Ostravě-Porubě a v pronajatých prostorách v budově Základní školy
Ostrava-Dubina, Františka Formana 45, příspěvková organizace. Základní, střední
a zájmové vzdělávání je soustředěno v budově v ulici Čs. Exilu 491/23 v Ostravě-Porubě.
K předškolnímu vzdělávání je ve čtyřech třídách mateřské školy přihlášeno 48 dětí, z toho
dvě se speciálními vzdělávacími potřebami a pět s odlišným mateřským jazykem.
V základní škole se k termínu inspekční činnosti vzdělávalo v devíti třídách 141 žáků, z toho
jeden s odlišným mateřským jazykem a 18 se speciálními vzdělávacími potřebami. Jeden
žák byl školským poradenským zařízením identifikován jako mimořádně nadaný. Dva žáci
se vzdělávali v zahraničí. K zájmovému vzdělávání ve školní družině bylo zapsáno
76 účastníků ve třech odděleních. Školní klub nabízí šest kroužků pro 30 účastníků. Střední
školu navštěvovalo 111 žáků v pěti třídách.
Škola se zaměřuje na výuku cizích jazyků, některé vybrané předměty jsou vyučovány
v anglickém jazyce. V mateřské, základní i střední škole je intenzivní výuka anglické ho
jazyka podpořena zapojením rodilých mluvčích do vzdělávání.


                         Hodnocení podmínek vzdělávání
Ředitelka školy vykonává funkci od roku 2017. Na řízení školy se podílí také dvě
zástupkyně. Organizační struktura i vymezení kompetencí a povinností jednotlivýc h
pracovníků odpovídá podmínkám a potřebám školy. Funkčně nastavený vnitřní informač ní
systém, konání pedagogických rad, pravidelné setkávání vedení školy i pedagogů
a každodenní osobní kontakt vedení školy s vyučujícími umožňuje operativní řešení všech
pedagogických i organizačních záležitostí. Ředitelka školy vychází při plánování a řízení
z reálné dlouhodobé koncepce rozvoje školy, kterou postupně naplňuje. Hlavním cílem
školy je zaměření na všeobecné vzdělávání s nižším počtem dětí a žáků ve třídách,
individuálním přístupem a podporou dětí a žáků se speciálními vzdělávacími potřebami,
žáků nadaných a mimořádně nadaných. Škola nabízí komplexní systém podpory jazykového
vzdělávání, jehož základem je rozvoj komunikačních schopností dětí a žáků v mateřském
a anglickém jazyce prostřednictvím bilingvní výuky, zapojení rodilých mluvčích na všech
stupních vzdělávání, jazykové výjezdy do zahraničí, příprava na úspěšné absolvování
jazykových zkoušek v anglickém jazyce i v dalších vyučovaných jazycích. Většinu
vytyčených cílů se škole již podařilo realizovat. V současné době se škola zaměřuje na
uplatňování principů formativního hodnocení, zatím se zcela nedaří aplikovat získané
poznatky ve výuce. Aby škola byla přístupná pro široké spektrum zájemců o vzdělává ní,
nabízí sociální stipendia, žákům gymnázia poskytuje prospěchové stipendium. V období
distančního vzdělávání se škola zaměřila zejména na zvládnutí digitalizace výuky,
bezproblémové zapojení dětí a žáků do on-line vzdělávání a proškolení pedagogů. Velkým
přínosem bylo využití Videooperátora – technického zabezpečení pro kvalitní přenos reálné
výuky přímo ze třídy.
Vzdělávání ve škole zajišťuje optimální počet pedagogů včetně asistentů pedagoga.
V mateřské škole působí školní asistent. Prostřednictvím hospitační činnosti vedení školy
pravidelně analyzuje stav vzdělávání, v menší míře se však zaměřuje na hodnocení
jednotlivých aspektů ve výuce v základní a střední škole, především stanovení vzdělávac ího
cíle a jeho vyhodnocení v závěru vyučovací hodiny. Vedení školy podporuje další


2021/2022                                    2
vzdělávání pedagogů, které vychází z priorit školy i z individuálních požadavků učitelů.
Informace z absolvovaných vzdělávacích akcí si učitelé předávají na předmětových
komisích, průběžně se inspirují při vzájemných hospitacích. Začínajícím učitelům je
poskytována podpora formou mentoringu. Vedení školy vytváří podmínky pro rozvoj
spolupráce mezi pedagogy s efektivním dopadem na kvalitu vzdělávání, jeho dlouhodobou
a systémovou práci však narušují časté obměny pedagogického sboru.
Školní poradenské pracoviště poskytuje poradenské a konzultační služby žákům i zákonným
zástupcům v oblasti kariérového poradenství a péče o žáky se speciálními vzdělávac ími
potřebami. V případě zjištění obtíží v oblasti chování nebo prospěchu je nastavena soustavná
individuální práce s žákem na rozvoji jeho osobnostních a pracovních kompetencí. Škola
organizuje preventivní programy pro žáky, má funkčně nastavený krizový plán pro případ
výskytu rizikových jevů a systém primární prevence, jehož zásluhou se daří minimalizo vat
negativní projevy v chování žáků.
Prostorové a materiální podmínky výrazně zlepšují finanční prostředky získané z realizace
projektové činnosti. Od roku 2013 základní škola a gymnázium sídlí ve vlastní budově
v ulici Čs. exilu v Ostravě-Porubě, která prošla rozsáhlou rekonstrukcí, bylo postaveno nové
patro pro učebny gymnázia, vybudován bezbariérový přístup. Vybavení školy je postupně
doplňováno novými a moderními učebními pomůckami zaměřenými na badatelskou výuku,
digitální technikou a učebními materiály. Pro podporu výuky přírodních věd i pracovního
vyučování byla vybudována přírodní zahrada se záhony a pocitovým chodníčkem.
Příležitostí pro zlepšení je rekonstrukce zázemí pro výuku tělesné výchovy. Na pozemku
školy byla postavena zcela nová budova mateřské školy, která zahájila činnost od školního
roku 2021/2022. Vybavení tříd mateřské školy je moderní, nápadité, přizpůsobené věku dětí
a antropometrickým požadavkům. Ve třídách byla dobře vybavená výtvarná centra, děti
měly ve třídách i na školní zahradě dostatek pomůcek pro rozvoj polytechnick ýc h
dovedností, pro dynamické hry, pokusy, pozorování apod. V dalším místě poskytovaného
vzdělávání v Ostravě-Dubině využívá škola pronajaté prostory pro jednu třídu mateřské
školy. Pohybové dovednosti dětí škola rozvíjí nejen při pohybových aktivitách v průběhu
dne ve třídě nebo při pobytu venku na školní zahradě, ale také v tělocvičně základní školy
s využitím prostoru pro rozvoj orientačních dovedností dětí, cílené cvičení nebo pohybové
hry.
Vedení školy klade velký důraz na utváření pozitivního školního klimatu a konstruktivní
komunikaci s účastníky vzdělávání. Děti v mateřské škole se podílejí na nastavení třídníc h
pravidel, žáci základní školy a gymnázia participují na chodu školy prostřednictvím aktivní
žákovské a studentské samosprávy. Dobré prosociální vztahy i sounáležitost se školou
podporují četné společné aktivity pro rodiče, pedagogy, děti i žáky (např. Havaj party,
pasování a vyřazování předškoláků a školáků apod.). Přínosem pro vzdělávání žáků je
funkční spolupráce školy s různými organizacemi v oblasti vzdělávání (VŠB-TU, Centrum
pro talentovanou mládež, Czechitas apod.), sociálními partnery v oblasti kariérového
poradenství, primární prevence, environmentální výchovy. Ve spolupráci s Mensou České
republiky bylo realizováno testování k identifikaci nadaných žáků, se kterými pedagogové
individuálně pracují. Činnost školy podporují také zákonní zástupci žáků, kteří se zapojují
do výuky podle své odbornosti.
Škola průběžně vyhodnocuje rizika v oblasti bezpečnosti a ochrany zdraví a poskytuje
žákům potřebné informace k jejich prevenci. Vyučující věnují systematickou pozornost
úrazové prevenci a poučení dětí i žáků, což se pozitivně projevuje v minimální úrazovosti.
Školní stravování je v požadovaném rozsahu zajištěno smluvně. Dětem mateřské školy
v místě poskytovaného vzdělávání v Ostravě-Dubině připravuje stravu školní jídelna


2021/2022                                    3
základní školy. Pro děti a žáky v místě poskytovaného vzdělávání v Ostavě-Porubě je školní
stravování připravováno externím dodavatelem. Nabídka obědů je pro žáky atraktivní, mají
možnost výběru ze dvou hlavních jídel.


                          Hodnocení průběhu vzdělávání
Školní vzdělávací program pro předškolní vzdělávání byl zpracován s cílem poskytovat
dětem vzdělávání v menších skupinách s možností individuální práce a seznamová ní
se základy anglického jazyka s návazností na vzdělávání v základní škole. Mateřská škola
využívá při vzdělávání prvků programu „Začít spolu“ a ve třídách vytvořila centra aktivit,
která jsou dobře vybavena.
Sledovaný průběh činností v mateřské škole vycházel z charakteristiky integrovaných bloků
a zájmů dětí. Všichni pedagogové v mateřské škole systematicky vedli děti k dodržování
dohodnutých pravidel a jejich dodržování přispívalo k rozvoji samostatnosti dětí a osobní
odpovědnosti za své jednání. Volená témata byla dětem blízká, souvisela s běžným denním
životem. Nabízené aktivity byly pestré a jejich motivace vzbuzovala zájem všech věkových
skupin. Žádné dítě nebylo pasivní, všichni se do činností zapojovali. Spontánní a řízené
činnosti byly vhodně střídány a učitelky dbaly na jejich vyváženost a provázanost během
celého dne. Děti měly možnost komunikovat nejen mezi sebou, ale i se zaměstnanci školy.
Dostatek hraček a didaktických pomůcek umožňoval dětem vlastní rozhodování o svých
hrách. V omezené míře využívali učitelé nabídku interaktivní techniky či elektronick ýc h
hraček pro přímé využití dětmi. Ve všech věkových skupinách probíhalo procvičování
řečových dovedností a rozvíjení myšlení. Rozvoj grafomotoriky, tvořivosti a nácvik
správného úchopu kreslícího materiálu je podporován každodenními výtvarnými činnostmi
a využitím velkých či netradičních formátů papíru nebo tabule. Jemná motorika a pracovní
dovednosti dětí jsou rozvíjeny také při práci s hlínou. Děti měly možnost nedokončené práce
postupně dopracovávat, promýšlet své další postupy. Tím učitelé přirozeně rozvíje li
schopnost kriticky myslet, přiměřeně věku argumentovat a samostatně si rozhodovat o své
činnosti. Významný podíl činností s dětmi tvořily činnosti řečové a myšlenko vé.
Problémovými otázkami vedli učitelé děti k navrhování řešení, ověřování jejich předchozích
zkušeností a znalostí. Děti bez ostychu komunikovaly a učitelé či ostatní děti jim poskytovali
zpětnou vazbu. Zpětná vazba a formativní hodnocení probíhalo průběžně ve všech
činnostech, případně i po jejich skončení. Děti využívaly možnosti o svých činnostech
hovořit v souvislostech, dovedly oslovit i zhodnotit činnost jiných dětí. Učitelé poskytovali
dětem informace o jejich posunu a následujících činnostech. Podpora školního asistenta
umožňovala realizovat individuální činnosti s nejmladšími dětmi a postupně je adaptovat na
prostředí školy, asistent pedagoga naplňuje ve spolupráci s pedagogem doporučení
školského poradenského zařízení pro rozvoj dítěte se speciálními vzdělávacími potřebami.
Společným znakem sledované výuky v základní i střední škole bylo pozitivní klima
spočívající ve vstřícném vztahu učitelů k žákům, vzájemné toleranci a příjemné pracovní
atmosféře, zřetelný byl oboustranný partnerský vztah mezi učiteli a žáky. Zaujetí
a odbornost pedagogů účinně podporovala zájem žáků o probíranou učební látku. Většina
sledované výuky se vyznačovala činnostním učením. Žáci nebyli pasivními příjemci
informací, byli podněcováni k vlastní iniciativě, přemýšlení, samostatnému odvozování
nových poznatků a vlastnímu hledání řešení. V části výuky byly u některých žáků patrné
nedostatky vzniklé při distanční výuce, které se vyučující individuální podporou snažili
eliminovat. Průběžně byly vytvářeny podmínky pro komunikaci mezi učitelem a žáky i mezi
žáky navzájem. V hospitovaných hodinách bylo účelně uplatňováno široké spektrum metod
a forem práce, které umožňovaly rovnoměrné aktivní zapojení žáků do výuky. Ve vysoké


2021/2022                                     4
míře byla využívána práce ve dvojicích a skupinách k vzájemnému učení žáků, předávání
vlastních zkušeností a rozvíjení jejich dovednosti pracovat, komunikovat a plnit úkoly
v týmu. Efektivitu výuky zvyšovala cílená práce s chybou, mezipředmětové propojení,
zařazování problémových úloh a aktivit rozvíjejících kritické myšlení. Propojení
vzdělávacího obsahu s reálnými situacemi i vlastními zkušenostmi žáků a příklady
praktického využití získaných dovedností a poznatků podporovalo vnitřní motivaci žáků.
Žáci byli cíleně vedeni k vyjádření vlastního názoru, argumentaci, diskuzi. Důraz byl kladen
na dostatečné procvičení a upevnění osvojených znalostí a dovedností. Žáci měli k dispozic i
pracovní listy, výukové materiály vytvářené učiteli, pracovali s různými typy úloh a cvičení.
Funkčně byly využívány názorné pomůcky a didaktická technika s využitím moderních
aplikací jako je virtuální prostředí a např. i využití QR kódů žáky pro lepší názornost.
Organizace výuky umožňovala žákům pracovat v určitých částech hodiny podle
individuálního tempa. Jednotlivé činnosti byly promyšlené a vhodně časově rozvržené.
Zejména v nižších ročnících základní školy byly optimálně střídány aktivity vyžadující větší
soustředění s aktivitami k odlehčení. Ojediněle se vyskytovala nekázeň, která negativně
ovlivnila činnost žáků ve třídě i zvládnutí probírané látky. Dílčím nedostatkem výuky
především ve střední škole byla nižší míra poskytování zpětné vazby pro další učení žáků.
V menší míře byly vytvářeny příležitosti k sebehodnocení i hodnocení vlastní práce
s ohledem na stanovené vzdělávací cíle.
Hospitovaná výuka vedená rodilými mluvčími podporovala aktivní řečové dovednosti žáků
a jejich praktické využití v běžných reálných situacích i rozvoj multikulturních kompetencí.
V oblasti jazykové komunikace byly hodiny metodicky i didakticky propracovány.
Promyšlená příprava, struktura vyučovací hodiny a efektivní střídání metod i forem výuky
vedlo k vysoké aktivizaci žáků a jejich rovnoměrnému zapojení do vyučování. Vzdělávac í
strategie efektivně rozvíjely vědomosti a dovednosti, průběžně bylo ověřováno porozumění
zadání v cizím jazyce. Při četných komunikačních situacích žáci uplatňovali znalost slovní
zásoby včetně odborné. Žáci reagovali v cizím jazyce na podněty učitele spontánně
a prokazovali velmi dobrou úroveň dosažených jazykových dovedností zejména při
reprodukci zajímavých příběhů.
Školní družina disponuje třemi odděleními, kde jsou žáci rozděleni podle věku. V rámci své
činnosti nabízí žákům širokou škálu zájmových kroužků (keramika, španělština, deskové
hry, sportovní aktivity, veselá věda, výtvarná tvorba, čtenářský klub). Průběžně jsou
realizovány relaxační činnosti, skupinové hry, pohybové aktivity na školní zahradě a hřišti.
Třídy jsou vkusně zdobeny výsledky výtvarných prací žáků. Vychovatelky vedou žáky
k vzájemnému respektu, spolupráci a plnohodnotnému využití volného času. Školní klub
určený žákům 2. stupně základní školy nabízí šest kroužků, obohacující klíčové kompetence
uvedené ve vzdělávacím programu školy. Vzdělávání zajišťují vyučující školy a externí
pedagogové. Žáci mají možnost navštěvovat debatní a čtenářský klub, kroužek kybernetiky,
klub audiovizuální tvorby a šachový kroužek.


                          Hodnocení výsledků vzdělávání
Ve výsledcích předškolního vzdělávání se příznivě odráží klidné harmonické prostředí, které
se pozitivně projevuje ve spokojenosti dětí a při všech činnostech podporuje zejména jejich
osobnostní a sociální rozvoj. V průběhu vzdělávání většina dětí komunikovala s dospělými
i vrstevníky bez ostychu, dle potřeby dokázaly požádat o pomoc učitele či školní asistentku.
Na pokyny pedagogů reagovaly adekvátně, respektovaly nastavená pravidla tříd
a zapojovaly se do nabízených činností. Děti zvládaly základní pohybové dovednosti
a orientovaly se v prostoru, uplatňovaly základní kulturně hygienické návyky, vědomě


2021/2022                                    5
využívaly všech smyslů a byly vedeny k udržení pozornosti a soustředěnosti. Ve třídách
mateřské školy se nevyskytovaly konfliktní situace, děti se dovedly domluvit a dohodnout
při hře i organizovaných činnostech.
Pedagogové sledují výsledky dětí a informují o jejich pokroku při rozhovorech s rodiči.
Diagnostické záznamy monitorují rozvoj dítěte, avšak vzdělávací nabídka není připravována
diferencovaně podle aktuálních schopností dětí.
Mateřská škola úzce spolupracuje se základní školou. Pro snadný přechod dětí do základního
vzdělávání provozuje kroužek „Předškoláček“, který probíhá v prostorách základní školy.
Pro nadané děti vede zástupkyně ředitelky kroužek Mensa. Vzdělávání v mateřské škole je
doplněno nabídkou lyžování, in-line bruslení, plavání, hry na flétny a šachů.
Dosažené znalosti a dovednosti žáků základní školy a gymnázia učitelé průběžně hodnotí
především různými formami ústního a písemného zkoušení. Škola výsledky vzdělává ní
průběžně sleduje a vyhodnocuje v rámci pedagogické rady, podle potřeby k nim přijímá
opatření ke zlepšení. Celkově žáci dosahují ve vzdělávání stabilně velmi dobrých výsledků,
v posledních třech letech se výrazně zlepšily i výsledky žáků u maturitní zkoušky. Míru
dosažených kompetencí ověřuje škola také externím testováním, kde vykazuje výborné
hodnocení. Odchody žáků v průběhu vzdělávání se téměř nevyskytují. Absolventi školy
pokračují ve studiu na vysokých školách, informace o jejich úspěšnosti získává škola formou
osobní zpětné vazby.
Nadání a individuální zájmy žáků jsou vhodně podporovány prostřednictvím pestré nabídky
činností v zájmových útvarech (např. audiovizuální tvorba, debatní liga, deskové hry,
kybernetika, čtenářské kluby), mimoškolních aktivit, volitelných předmětů i školních
projektů. K podpoře rozvoje žáků přispívá také aktivní zapojení školy do projektů
zaměřených např. na podporu bilingvního vzdělávání, rozvoj nadání a základníc h
gramotností žáků, doučování, tvořivé dílny, projektové dny, začlenění žáků cizinců do
výuky, výjezdy žáků a pedagogů do zahraničí (ve školním roce 2021/2022 Španělsko,
Portugalsko), mimoškolní aktivity pro žáky, rodiče, veřejnost ve spolupráci s jinými
školami.
Škola cíleně podporuje iniciativu žáků, rozvoj jejich komunikačních, občanských
a sociálních kompetencí. Žáci základní školy se pod dohledem rodilých mluvčích aktivně
podíleli na tvorbě a vydávání školního časopisu Hello News, zapojují se do různých
charitativních projektů. O aktuálním dění ve škole informuje škola zákonné zástupce
prostřednictvím Newsletteru, který jim každý měsíc zasílá. Pro žáky jiných škol pořádá škola
soutěž všestranných znalostí a dovedností Hello Games. O prázdninách nabízí pro zájemce
z řad veřejnosti příměstské tábory.
V rámci podpory žákovských kompetencí začala škola organizovat studentské konference,
na kterých žáci gymnázia prezentují určité téma nejen svým spolužákům, ale i široké
veřejnosti, a to za účasti významných hostů a odborníků z praxe.
Efektivní spolupráce pracovníků poradenského pracoviště a třídních učitelů, účinně
nastavené preventivní aktivity zaměřené na třídní kolektivy a pravidelné setkávání žáků
a učitelů v rámci třídnických hodin přispívá k vytváření příznivého třídního klimatu
a posilování vzájemných vazeb mezi žáky a pedagogy Vážnější negativní jevy v chování
žáků se v posledních třech školních letech nevyskytovaly. V období distančního vzdělává ní
byla vybraná témata primární prevence začleněna do výuky některých předmětů, žáci střední
školy absolvovali také přednášky k bezpečnosti v kyberprostoru.




2021/2022                                    6
                                          Závěry
Vývoj školy
    -   V období od poslední inspekční činnosti realizované ve školním roce 2013/2014
        došlo ke změně ve vedení školy.
    -   Budova školy prošla podstatnou modernizací, byla postavena nová budova mateřské
        školy.
    -   Zlepšily se materiální podmínky, škola má k dispozici moderní učební pomůcky
        podporující aktivní zapojení žáků do výuky.
    -   Zvýšil se počet žáků ze 124 v roce 2013 na 300 v roce 2022, rozšířil se počet tříd ve
        všech stupních realizovaného vzdělávání.
    -   Výrazně se zlepšila manažerská činnost školy směřující k propagaci školy, využití
        projektů a organizaci školních i mimoškolních aktivit.
Silné stránky
    -   Pro vzdělávání předškolních dětí je vytvářeno pozitivní klima se vstřícným
        a empatickým přístupem pracovníků mateřské školy. Pedagogové podávají dětem
        průběžnou zpětnou vazbu s cílem posunout je v průběhu učení k lepším výsledkům,
        děti přirozeně spolupracují s učiteli i ostatními dětmi při svém hodnocení.
    -   Moderní a nápadité vybavení tříd mateřské školy podporuje všestranný rozvoj
        dovedností dětí.
    -   Vysoká míra zapojení rodilých mluvčích do vzdělávání dětí a žáků umožňuje
        efektivní rozvoj jejich jazykových i multikulturních kompetencí.
    -   Škola se zaměřuje na budování prosociálních vztahů a vytváří tak příznivé klima pro
        děti, žáky, učitele i zákonné zástupce.
    -   Systematická práce s výsledky vzdělávání žáků se pozitivně promítá do vysoké
        úspěšnosti v průběhu vzdělávání, v externím testování i soutěžích.
    -   Široké spektrum školních a mimoškolních aktivit podporuje sounáležitost dětí a žáků
        se školou, týmovou spolupráci a rozvoj jejich komunikačních, osobnostních
        a sociálních dovedností.
    -   Přínosná spolupráce školy s významnými partnery pozitivně ovlivňuje vzdělává ní
        žáků, podporuje rozšiřování jejich dovedností a znalostí.
Slabé stránky a/nebo příležitosti ke zlepšení
    -   Vzdělávací nabídka a cíle vzdělávání v mateřské škole nejsou v potřebném rozsahu
        diferencovány podle individuálních vzdělávacích potřeb dětí a prováděné
        pedagogické diagnostiky.
    -   V základní a střední škole se zatím zcela nedaří ve větší míře využívat formativní
        hodnocení, sebehodnocení žáků a vzájemné hodnocení. Pedagogové plnohodnotně
        nevyužívají závěry vyučovacích hodin k zopakování a utřídění probíraného učiva pro
        získání zpětné vazby o úspěšnosti realizovaných činností a pro důsledné pochopení
        učiva ze strany žáků.
    -   Příležitostí pro zlepšení je rekonstrukce zázemí pro výuku tělesné výchovy.




2021/2022                                     7
Doporučení pro zlepšení činnosti školy
      -   Využívat výsledků diagnostiky dětí v mateřské škole k individualizo va né
          a diferencované vzdělávací nabídce zohledňující individuální možnosti jednotlivýc h
          dětí. Zacílit hospitační činnost na diferenciaci vzdělávacích cílů, zařadit vyhodnoce ní
          hospitační činnosti do jednání pedagogické rady.
      -   Při hodnocení výsledků vzdělávání žáků uplatňovat formativní hodnocení a vytvoř it
          prostor pro sebehodnocení žáků. Při hospitační činnosti ověřovat aplikaci získanýc h
          poznatků ve výuce.
      -   Při hospitační činnosti zaměřit pozornost na strukturu vyučovací hodiny - především
          na stanovení a vyhodnocení cíle a získávání zpětné vazby o pochopení a zvládnutí
          učiva.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                       Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 10 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu.


               Seznam dokladů, o které se inspekční zjištění opírají
 1.       Koncepce rozvoje školy 2017 – 2022
 2.       Jmenování ředitelky školy s účinností od 1. 9. 2017
 3.       Rozhodnutí MŠMT o povolení výuky některých předmětů v anglickém jazyce
          s účinností od 1. 9. 2017
 4.       Školní vzdělávací programy pro předškolní, základní a střední vzdělávání platné ve
          školním roce 2021/2022
 5.       Školní vzdělávací programy školní dužiny a školního klubu platné ve školním roce
          2021/2022
 6.       Výroční zprávy o činnosti školy za školní roky 2019/2020, 2020/2021
 7.       Závěrečná zpráva projektu bilingvní výuky v roce 2020/2021
 8.       Žákovský parlament – zápisy ze schůzek, školní rok 2021/2022
 9.       Podmínky pro udělení prospěchového a sociálního stipendia pro školní rok 2021/2022
10.       Plán akcí 2021/2022
11.       Plán dalšího vzdělávání pedagogických pracovníků na školní rok 2021/2022
12.       Záznamy z hospitační činnosti ve školním roce 2021/2022 (vzorek)



2021/2022                                        8
13.    Zápisy z provozních porad a z pedagogických rad ve školním roce 2021/2022
14.    Plány práce a zápisy z jednání předmětových komisí ve školním roce 2021/2022
       (vzorek)
15.    Školní poradenské pracoviště – souhrnná dokumentace, školní rok 2021/2022
16.    Dokumentace žáků se speciálními vzdělávacími potřebami (vzorek)
17.    Personální dokumentace pedagogických pracovníků (vzorek)
18.    Školní matrika vedená ve školním roce 2021/2022 (vzorek)
19.    Třídní knihy mateřské školy, základní školy a gymnázia vedené ve školním roce
       2021/2022 (vzorek)
20.    Záznamy o práci v zájmových útvarech (školní družina a školní klub), školní rok
       2021/2022
21.    Vybraný vzorek dokumentace vztahující se k bezpečnosti a ochraně zdraví ve
       školním roce 2020/2021, 2021/2022
22.    Vybraný vzorek dokumentace vztahující se k finančním podmínkám školy pro školní
       rok 2021/2022
23.    Vybraný vzorek dokumentace k zajištění školního stravování vedená ve školním roce
       2021/2022


                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Moravskoslezský
inspektorát, Matiční 20, 702 00 Ostrava, případně prostřednictvím datové schránky
(g7zais9), nebo na e-podatelnu csi.t@csicr.cz s připojením elektronického podpisu, a to
k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2021/2022                                  9
Složení inspekčního týmu a datum vyhotovení inspekční zprávy


 Mgr. Eliška Birková, školní inspektorka,             Eliška Birková v. r.
 vedoucí inspekčního týmu
 PhDr. Ing. Ivana Teichmannová, školní             Ivana Teichmannová v. r.
 inspektorka
 Mgr. Adéla Kulová, školní inspektorka                 Adéla Kulová v. r.


 Mgr. Jana Svačinová, školní inspektorka              Jana Svačinová v. r.


 Bc. Alena Žáková, školní inspektorka                 Alena Žáková v. r.

 Mgr. Jiřina Budíková, školní inspektorka            Jiřina Budíková v. r.


 Ing. Hana Maľarová, školní inspektorka               Hana Maľarová v. r.


 Bc. Ludmila Kubicová, kontrolní                    Ludmila Kubicová v. r.
 pracovnice

V Ostravě 19. 6. 2022


Datum a podpis ředitelky školy potvrzující projednání a převzetí inspekční zprávy


 PaedDr. Ivona Klímová, MBA                           Ivona Klímová v. r.
 ředitelka školy

V Ostravě 28. 6. 2022




2021/2022                                   10
