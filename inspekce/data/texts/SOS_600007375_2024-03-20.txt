CSI0X00CALK4




                                  Česká školní inspekce
                                 Středočeský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIS-1115/24-S
                                       Sp. zn. ČŠIS-S-233/24-S


Název                               Střední průmyslová škola stavební, Mělník,
                                    Českobratrská 386
Sídlo                               Českobratrská 386, 276 01 Mělník
E-mail                              skola@spss-mel.cz
IČO                                 49 518 933
Identifikátor                       600 007 375
Právní forma                        příspěvková organizace
Zastupující                         Ing. Jitka Horáčková
Zřizovatel                          Středočeský kraj
Místo inspekční činnosti            Českobratrská 386, Mělník
                                    sady Na Polabí 2778, Mělník


Inspekční činnost na místě          20., 21., 22. a 25. března 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle příslušných
školních vzdělávacích programů, naplňování školního vzdělávacího programu a jeho
souladu s právními předpisy a rámcovým vzdělávacím programem podle § 174 odst. 2
písm. b) a c) zákona č. 561/2004 Sb., o předškolním, základním, středním, vyšším
odborném a jiném vzdělávání (školský zákon), ve znění pozdějších předpisů.
                                  Charakteristika
Příspěvková organizace (dále „škola“) vykonává činnost střední školy (dále „SŠ“), domova
mládeže (dále „DM“) a školní jídelny. Škola poskytuje vzdělávání v oboru s maturitní
zkouškou Stavebnictví. V osmi třídách se vzdělává 239 žáků (95% naplněnost).
Škola eviduje 16 žáků se speciálními vzdělávacími potřebami (dále „SVP“) a osm žáků
s odlišným mateřským jazykem, kteří nemají jazykovou bariéru. V DM bylo k termínu
inspekční činnosti evidováno 36 ubytovaných žáků a studentů (60% naplněnost).
Od inspekční činnosti v roce 2017 se zvýšil výrazně počet žáků SŠ i počet ubytovaných
v DM.


                        Hodnocení podmínek vzdělávání
Ředitelka školy (dále „ředitelka“) působí ve funkci od roku 2012. Vize rozvoje školy je
zaměřena především na oblast zkvalitnění podmínek vzdělávání, rozvoj odborných
kompetencí žáků či na aplikaci inovativních metod ve výuce. Důraz je zároveň kladen
na pozitivní klima ve škole s vyváženým a respektovaným vztahem mezi učiteli, žáky
a jejich zákonnými zástupci. Stanovené cíle se postupně daří naplňovat.
K naplňování profilu absolventa účinně přispívá dlouhodobá spolupráce s kvalitními
sociálními partnery, která umožňuje systematický rozvoj odborných kompetencí žáků
a zvyšuje uplatnitelnost absolventů na trhu práce.
Ředitelka účelně delegovala část kompetencí na zástupkyni. Zásadní pedagogické,
organizační a metodické záležitosti jsou pravidelně projednávány v pedagogické radě
a provozních poradách. Vnitřní informační systém je funkčně nastaven, založený je
zejména na osobním kontaktu zaměstnanců a na elektronické komunikaci. Kontrolní
a hospitační činnost ve SŠ a v DM je pravidelně realizována, vymezovány jsou konkrétní
závěry včetně opatření ke změnám a dalšímu rozvoji pedagogické práce.
Vzdělávání ve SŠ zajišťuje 29 učitelů, z toho 10 bez odborné kvalifikace, tři z nich si ji
studiem doplňují. Tři vychovatelé v DM jsou odborně kvalifikovaní. Ředitelka prokázala,
že odborně kvalifikované pedagogy hledá. Ředitelka také cíleně podporuje profesní rozvoj
pedagogických pracovníků, realizované průběžné vzdělávání respektuje potřeby školy.
Poznatky si pedagogové navzájem sdílejí a jsou převážně vhodně uplatňovány
ve vzdělávání.
Činnost školního poradenského pracoviště zajišťuje výchovná poradkyně a školní
metodička prevence, které absolvovaly příslušné studium a účelně poskytují poradenství
a konzultace žákům, jejich zákonným zástupcům a pedagogickým pracovníkům. Škola
správně identifikuje projevy rizikového chování, velký důraz je zároveň kladen na jejich
prevenci. Vhodně je zpracována strategie předcházení školní neúspěšnosti, v její realizaci
se však vyskytují dílčí nedostatky. Ty se projevují zejména nižší účinností opatření
ke zlepšení výsledků žáků v profilové části maturitní zkoušky.
Vícezdrojové financování a aktivní působení vedení školy umožňuje průběžné
zkvalitňování materiálních podmínek vzdělávání.   Materiální podmínky se od předchozí
inspekční činnosti výrazně zlepšily. Modernizovány byly odborné učebny a vybudována
byla venkovní učebna. Pravidelně byly doplňovány učební pomůcky, didaktické materiály
včetně informačních a komunikačních technologií. Zajištěna byla bezbariérovost školy.
Pozornost je věnována také vybavení DM, podmínky pro ubytování jsou velmi dobré.




                                           2/7
Bezpečnosti a ochraně zdraví věnuje škola patřičnou pozornost stanovením pravidel
a postupů ve vnitřních předpisech, o nichž jsou žáci prokazatelně informováni. Míra
úrazovosti je nízká, zaznamenané úrazy se staly převážně v hodinách tělesné výchovy.
Vstup do budovy byl v době inspekční činnosti zabezpečen.


                          Hodnocení průběhu vzdělávání
Ve všech hospitovaných hodinách všeobecně vzdělávacích a odborných předmětů
vycházel stanovený cíl správně ze školního vzdělávacího programu. Pozitivem bylo účelné
využívání mezipředmětových vztahů a propojení teoretických poznatků s praxí. Výuka
byla obsahově a věcně většinou kvalitně připravena, v průběhu vzdělávání však byly
zjištěny částečné nedostatky. Převažující frontální práce sice vytvářela příznivou pracovní
atmosféru, žáci však nebyli v některých hodinách účinně aktivizováni a málo se zapojovali
do procesu vzdělávání. Ve výuce byla také nedostatečně využívána diferenciace úkolů
v závislosti na dosavadních znalostech a dovednostech žáků a sebehodnocení či
vrstevnické hodnocení k získání efektivní zpětné vazby o míře zvládnutí učiva nebo
k vyhodnocení splnění vzdělávacího cíle. V závěrech hodin vyučující jen ojediněle
ověřovali pochopení a zvládnutí předkládaného učiva žáky.
Hospitované hodiny českého jazyka a literatury byly připravené a jejich cíl byl správně
stanoven. Vzdělávací strategie zpravidla rozvíjely vědomosti i dovednosti žáků a cíleně
směřovaly k přípravě na maturitní zkoušku. Vyučující se vhodně zaměřovali na rozvoj
čtenářské gramotnosti žáků při interpretaci uměleckých textů. Ve třetině hospitované
výuky byl účelně aplikován kulturněhistorický kontext, což většinou umožnilo žákům
pochopení souvislostí probíraného učiva. Příležitost k práci s různými informačními zdroji
však nebyla využita, snaha o logickou argumentaci se vyskytovala ojediněle.
Zaznamenána nebyla skupinová práce, chybělo tak vyšší zapojení žáků do výuky i rozvoj
jejich kooperativních dovedností. Žáci nebyli vedeni k obsahově náročnější komunikaci.
Pozitivem hospitovaných hodin matematického vzdělávání byla vhodně zvolena náročnost
zadávaných úloh odpovídající schopnostem a vědomostem žáků. V polovině výuky byli
žáci zdařile vedeni k aktivnímu hledání řešení zadaných úloh, v metodách převažovaly
názorně demonstrační ukázky s podporou logického myšlení. Ve druhé polovině výuky
zvolené pedagogické postupy (frontálně vedený výklad, neadresné dotazování)
nepodpořily dostatečně zapojení všech žáků. Nebyly využity příležitosti k zařazení
aplikace matematických postupů v běžném životě, popř. motivačních úloh vzhledem
k oborovému zaměření žáků.
V hospitovaných hodinách anglického jazyka bylo pro žáky přínosné zejména časté
opakování probírané slovní zásoby či gramatických jevů v reálných situacích. Pozitivem
bylo rovněž cílené zaměření výuky v maturitním ročníku na rozvoj dovedností potřebných
k úspěšnému zvládnutí didaktického testu, popř. maturitní písemné práce. V části výuky
byla účelně využita didaktická technika k aktivizaci žáků při procvičování učiva v online
aplikaci či k rozvoji jejich receptivních řečových dovedností. Ve většině hodin žáci
efektivně pracovali s problémovými úlohami s využitím vhodně strukturovaných
pracovních listů nebo učebnice. V některých hodinách však nižší pestrost forem práce
vedla k méně účinné podpoře komunikačních dovedností, schopnosti diskuse a efektivní
argumentace. Jen ojediněle byla uplatněna diferenciace úkolů zejména vzhledem k žákům
s vyšší pokročilostí jazykových dovedností.
Zvolené aktivity při zdařilé výuce tělesné výchovy odpovídaly věku i pohybovým
schopnostem a dovednostem žáků. Ti byli v průběhu činností vhodně motivováni k lepším


                                           3/7
výkonům, které účinně podporovaly jejich fyzickou zdatnost. Při provádění jednotlivých
úkonů byla účelně uplatněna odborná terminologie.
Hospitovaná výuka teoretických odborných předmětů byla pozitivně ovlivněna osobním
zaujetím pedagogů pro vyučovaný předmět. Učitelé navazovali při výkladu učiva
na předchozí znalosti a zkušenosti žáků. Průběžně ověřovali, zda žáci pojmům správně
porozuměli. Při řešení úkolů ochotně poskytovali žákům individuální podporu. Vhodně
propojovali teorii se zkušenostmi žáků z reálného života, žáci byli většinou vedeni
k používání správné odborné terminologie a rozvíjení odborných kompetencí na základě
jejich individuálních schopností. Při práci se specializovaným softwarem žáci projevovali
dobrou úroveň digitálních kompetencí. Didaktická technika ve třetině hospitovaných hodin
byla pedagogy účelně využita pro procvičení probraného učiva. Žáci však nebyli vedeni
k obsahově náročnější komunikaci, nebyly využívány problémové úlohy ani diskuse
o různých způsobech řešení.
Praktické vyučování mělo většinou zdařilý průběh. Vzdělávací cíle spočívající v nácviku
a získávání odborných znalostí a dovedností žáků byly naplňovány. Žáci vykonávali
praktické činnosti pod přímým dohledem učitelů, kteří jim poskytovali v případě potřeby
vhodnou individuální podporu. Realizované činnosti byly účelně propojovány
s teoretickými poznatky z jiných předmětů s využitím patřičné odborné terminologie.
V DM byly vhodně byly realizovány různé volnočasové aktivity při sportovních akcích,
v rámci zájmové činnosti, např. laserové gravírování, deskové hry aj.


                         Hodnocení výsledků vzdělávání
Ke zjišťování dosažené úrovně znalostí a dovedností žáků škola používá kromě
standardních nástrojů, tj. písemného, ústního zkoušení a hodnocení praktických činností,
také vlastní srovnávací testy a externí testování. Od předchozí inspekční činnosti byly
v profilových odborných předmětech zavedeny na konci každého ročníku klauzurní práce
k posouzení úrovně znalostí a dovedností žáků a předcházení jejich neúspěšnosti
v praktické maturitní zkoušce (dále „MZ“). Od poslední inspekční činnosti byl také
zefektivněn způsob předávání informací žákům i jejich zákonným zástupcům
prostřednictvím elektronického informačního systému.
Z rozboru průběžných výsledků žáků je zřejmé, že ve školním roce 2022/2023 se
ve srovnání s předchozím školním rokem prospěch žáků mírně zhoršil. Podíl žáků
prospívajících s vyznamenáním (cca 9 %) poklesl, naopak se mírně zvýšil podíl žáků
neprospívajících (6 %). Z individuálních výsledků vzdělávání je patrné, že slabým
výsledkům žáků v průběhu vzdělávání zpravidla odpovídala jejich neúspěšnost
při ukončování vzdělávání MZ.
Z podrobného rozboru výsledků vzdělávání rovněž vyplývá, že se ve školním roce
2022/2023 ve srovnání s předchozím školním rokem dařilo méně motivovat žáky k účasti
ke studiu. Roční průměrná absence žáků byla vyšší o cca 10 %, dosahovala 166 h na žáka.
Naopak se meziročně podařilo dosáhnout pozitivního nárůstu v počtu žáků příslušného
1. ročníku, kteří úspěšně ukončili vzdělávání MZ v době stanovené vzdělávacím
programem. Tento podíl činil ve školním roce 2022/2023 přibližně tři čtvrtiny žáků,
zatímco v předchozím školním roce jen přibližně dvě třetiny.
Výsledky žáků ve společné části MZ se ve školním roce 2022/2023 ve srovnání
s předchozím školním rokem zlepšily. Hrubá neúspěšnost žáků (podíl žáků neúspěšných
u MZ nebo zkoušku nekonajících z celkového počtu přihlášených žáků) ve společné části


                                          4/7
MZ činila přibližně 11 %. Přesto se však nepodařilo dosáhnout průměrné hrubé
neúspěšnosti v příslušné oborové skupině (6 %) při celorepublikovém srovnání.
V profilové části MZ dosáhli žáci ve školním roce 2022/2023 horších výsledků než
ve společné části. Hrubá neúspěšnost činila přibližně 28 %, při meziročním srovnání se tak
zvýšila téměř dvojnásobně. V obou školních letech byli žáci nejméně úspěšní v českém
jazyce a literatuře, ve školním roce 2021/2022 zejména v didaktickém testu ve společné
části MZ, ve školním roce 2022/2023 v navazujících dílčích zkouškách profilové části MZ,
a to především v ústní zkoušce.
Ke zlepšení výsledků žáků u MZ přijímá vedení školy různá opatření, např. zařazení
vhodných volitelných předmětů v maturitním ročníku, zadávání typových didaktických
testů, zavedení ročníkových prací z odborných předmětů, individuální konzultace
a doučování aj. Realizace těchto opatření však nebyla dostatečně účinná zejména
v profilové části MZ.
Vychovatelé v domově mládeže poskytují ubytovaným žákům účinnou individuální
podporu vyplývající z jejich potřeb, a podporují nadání v nabídce zájmových činností
uměleckých i sportovních. Pravidelná realizace kulturních akcí účelně přispívá k jejich
osobnostnímu rozvoji.
Škola podporuje účast žáků v soutěžích různého zaměření, ve kterých prokazují žáci
dosaženou úroveň sociálních i odborných kompetencí, případně také jazykové pokročilosti
v anglickém jazyce. Absolventi školy se zapojují do pracovního procesu, někteří pokračují
v dalším studiu. Nezaměstnanost absolventů školy je nízká.


                                        Závěry
Vývoj školy
– Materiální a prostorové podmínky se výrazně zlepšily.
– Výrazně se zvýšil počet žáků střední školy a ubytovaných žáků v domově mládeže.
– Nedostatky zjištěné při předešlé inspekční činnosti byly odstraněny jen částečně,
  přetrvává malá pestrost užívaných metod a forem pedagogické práce, chybějící
  diferenciace učiva, nedostatečné využití sebehodnocení a vrstevnického hodnocení
  žáků.
Silné stránky
– Účelné propojování teoretických poznatků a jejich využitím v praxi a dlouhodobá
  spolupráce se sociálními partnery podporují rozvoj odborných kompetencí žáků. (1.5)
– Aktivní působení vedení školy umožňuje získávání dalších finančních prostředků
  ke zkvalitňování materiálních podmínek vzdělávání. (2.4)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Slabé stránky (oblasti ke zlepšení)
– V teoretickém vyučování je příležitostí ke zlepšení cílené uplatňování pedagogických
  postupů podporujících aktivní zapojení všech žáků a obsahově náročnou komunikaci.
  (4.2)
– Ve výuce je nedostatečně využívána diferenciace úkolů v závislosti na dosavadních
  znalostech a dovednostech žáků a sebehodnocení či vrstevnické hodnocení k získání


                                           5/7
   efektivní zpětné vazby o míře zvládnutí učiva nebo k vyhodnocení splnění vzdělávacího
   cíle. (4.3)
– Opatření ke zlepšení výsledků vzdělávání se neprojevila jako dostatečně účinná
  zejména v profilové části maturitní zkoušky. (5.2)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Doporučení pro zlepšení činnosti školy
– Zaměřit hospitační činnost na efektivitu forem a metod výuky, využívání evaluačních
  nástrojů, např. příležitostí ke vzájemnému hodnocení a sebereflexi žáků.
– Zkvalitnit průběh vzdělávání zejména účinnou aktivizací žáků ve výuce, podporovat
  rozvoj obsahově náročné komunikace, systematicky zapojovat žáky do evaluačních
  aktivit, zvýšit účinnost vzdělávání diferenciací výuky, zefektivnit závěry vyučovacích
  hodin.
– Zvýšit účinnost opatření ke zlepšení výsledků žáků v profilové části maturitní zkoušky.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce
školy ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Dokumentace ke zřízení školy – zřizovací listina, jmenování ředitelky, výpis
      z rejstříku škol a školských zařízení k termínu inspekční činnosti
 2.   Školní vzdělávací program, platnost k termínu inspekční činnosti
 3.   Školní řád střední školy, vnitřní řád domova mládeže, platnost k termínu inspekční
      činnosti
 4.   Doklady o přijímání ke vzdělávání pro školní roky 2022/2023–2023/2024
 5.   Dokumentace k řízení školy – soubor dokumentů, k termínu inspekční činnosti
 6.   Dokumentace školního poradenského pracoviště, školní roky 2022/2023
      a 2023/2024
 7.   Evidence žáků (školní matrika) včetně výsledků vzdělávání žáků, stav k termínu
      inspekční činnosti
 8.   Záznamy z pedagogické rady, školní roky 2022/2023 a 2023/2024 k termínu
      inspekční činnosti
 9.   Třídní knihy a rozvrhy vyučovacích hodin, stav k termínu inspekční činnosti
10.   Výroční zpráva o činnosti školy za školní rok 2022/2023
11.   Personální dokumentace (doklady o nejvyšším dosaženém vzdělání, plány dalšího
      vzdělávání), školní roky 2022/2023 a 2023/2024 k termínu inspekční činnosti


                                           6/7
12.   Ekonomická dokumentace (finanční vypořádání dotací v roce 2023, závazné
      ukazatele rozpočtu 2023, účetní závěrka sestavená k 31. 12. 2023)
13.   Dokumentace k zajištění bezpečnosti a ochrany zdraví, stav k termínu inspekční
      činnosti
14.   Smlouvy o zajištění praktického vyučování ve školním roce 2023/2024 (vzorek)
15.   Inspekční zpráva čj. ČŠIS-729/17-S
16.   Webové stránky školy https://www. spss-mel.cz– stav k termínu inspekční činnosti


                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to
k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Eva Karasová, školní inspektorka, vedoucí inspekčního týmu
Ing. Jindra Malíková, školní inspektorka
Bc. Mária Kotvanová, kontrolní pracovnice
Ing. Petr Hradecký, přizvaná osoba, odborník na odborné předměty
25. dubna 2024




                                          7/7
