                                     Česká školní inspekce
                                     Jihočeský inspektorát
____________________________________________________________________________________________________________




                         I NSP EKČNÍ ZPRÁ VA
                                          Čj. ČŠIC-262/23-C


Název                               Gymnázium, Písek, Komenského 89
Sídlo                               Komenského 89, 397 01 Písek
E-mail                              info@gymna-pi.cz
IČO                                 60 869 020
Identifikátor                       600 008 541
Právní forma                        příspěvková organizace
Zastupující                         Mgr. Michal Drnec
Zřizovatel                          Jihočeský kraj
Místo inspekční činnosti            Komenského 89, 397 01 Písek
Inspekční činnost na místě          7. 3. 2023 − 9. 3. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.


                                          Charakteristika
Gymnázium, Písek, Komenského 89 (dále „škola“) poskytuje střední vzdělání ve třech
oborech vzdělání: 79-41-K/41 Gymnázium čtyřleté, 79-41-K/61 Gymnázium
šestileté a 79-41-K/81 Gymnázium osmileté v denní formě. Profiluje se jako škola
poskytující žákům všeobecné vzdělání v nižším a vyšším stupni gymnázia, hlavním
posláním je kvalitní příprava žáků pro studium na vysokých školách a pro celoživotní
vzdělávání. Obor šestiletého gymnázia je s rozšířenou výukou francouzského jazyka, výuka
vybraných předmětů probíhá ve francouzském jazyce. K termínu inspekce navštěvovalo
školu celkem 626 žáků, a to ve 22 třídách. Ve škole je v současné době evidováno sedm
cizinců a 19 žáků se speciálními vzdělávacími potřebami, z toho jeden mimořádně nadaný
žák.


                         Hodnocení podmínek vzdělávání
Ředitel školy byl do funkce jmenován na základě konkurzu v roce 2018. Koncepce
formulovaná jako vize podle modelu Kvalitní škola je postupně naplňována a pedagogové
se s jejími cíli gymnaziálního vzdělávání identifikují. Tým vedení školy tvoří dále dvě
zástupkyně ředitele školy, z nichž jedna je statutárním zástupcem. Jasné delegování
kompetencí a otevřená komunikace se všemi spolupracovníky jsou funkční. Promyšlené
koncepční záměry s propracovaným systémem plánů se daří dobře realizovat
prostřednictvím pedagogické činnosti, zapojením do projektů, rozvinutou spoluprací
s klíčovými sociálními partnery, efektivním využíváním finančních zdrojů i díky výborným
materiálním podmínkám. Dokumentace je vedena odpovídajícím způsobem, dílčí
nepřesnosti byly odstraněny v průběhu inspekční činnosti.
Organizace vzdělávání i kontrolní mechanismy fungují plánovitě a efektivně. K účelné
realizaci školních vzdělávacích programů, vhodné profilaci a rozvoji potenciálu žáků
napomáhá využití disponibilní časové dotace a promyšlená organizace výuky s rozsáhlou
nabídkou seminářů jako volitelných předmětů. Hospitace prováděné vedením školy jsou sice
zaměřeny na pravidelné monitorování kvality výuky, s ohledem na velikost pedagogického
sboru jsou však méně četné a je tak omezena systematická zpětná vazba předávaná
pedagogům o efektivitě jejich výuky. Velmi přínosné pro zlepšení komunikace mezi žáky
a vedením školy jsou podněty žákovského senátu např. z dotazníkových šetření. Senát a jeho
komise organizují celou řadu aktivit (např. přednáškový den, školní časopis, charitativní
akce) a jsou pro žáky příkladem dobré praxe při osvojování demokratických principů.
Plně kvalifikovaný pedagogický sbor je stabilní a jeho složení umožňuje plnit záměry a cíle
deklarované ve strategických dokumentech. Významnou pomocí pro žáky i pro celkové
školní klima je působení školní psycholožky. Vyučující spolupracují v předmětových
komisích a v rámci mezipředmětových projektů, i když působení některých metodických
orgánů vykazuje rozdílnou kvalitu. Pravidelnou účastí učitelů v dalším vzdělávání
pedagogických pracovníků a sdílením získaných poznatků jsou průběžně prohlubovány
znalosti a dovednosti vyučujících, ve sledované výuce však dopad a přenos takto získaných
poznatků nebyl vždy patrný. Odpovědnost předmětových komisí za kvalitu a inovaci výuky
vykazuje určité rezervy, např. rámcově vymezený vzdělávací obsah volitelných předmětů
byl v průběhu inspekce doplněn o příslušné aktualizace.
Škola má pro svoji činnost a naplňování cílů školních vzdělávacích programů vhodné
prostorové a materiálně-technické podmínky. Dostatek prostor a průběžně obnovované
vybavení umožňuje vyučovat všem předmětům na odpovídající úrovni. V souladu se
strategií rozvoje ředitel školy aktivně získává další finanční zdroje z projektů na účelnou
podporu vzdělávání (šablony, IROP, Erasmus+).


                          Hodnocení průběhu vzdělávání
Vzdělávání probíhá podle školních vzdělávacích programů pro základní a gymnaziální,
tj. pro všeobecné vzdělávání. Díky bohaté nabídce volitelných předmětů se mohou žáci dle


                                           2/6
svého zájmu profilovat v rozsáhlém spektru oborů, a to umožňuje posílit kompetence žáků
směrem k jejich budoucímu studijnímu zaměření a usnadnit jim tak přijetí na vysokou školu.
Vzdělávací obsah je realizován nejen přímo ve vyučování, ale také prostřednictvím mnoha
projektů předmětových a mezipředmětových, dále při workshopech, přednáškách
a exkurzích. Celkově je ve škole nastaveno klima podporující učení s ohledem na studijní
předpoklady žáků.
Všechny hospitované hodiny se vyznačovaly respektujícím přístupem pedagogů. Žáci velmi
ochotně spolupracovali, dařilo se je motivovat a aktivizovat, a to střídáním forem i metod.
Významně zastoupena byla samostatná práce, která podporovala vlastní učení žáků. Sociální
a osobnostní projevy žáků byly kultivované. V menší míře bylo zaznamenáno cílenější
zapojení postojů a interakce žáků, které by výrazněji podporovaly efektivitu výuky.
Ve výuce jsou účelně využívány digitální technologie a vhodné studijní materiály. Žáci jsou
vedeni ke zpracovávání vlastních prezentací, jejichž přínosem je rozvoj komunikativních
dovedností a práce z různými zdroji.
Připravená a promyšlená výuka většinou směřovala k naplnění stanovených vzdělávacích
cílů, avšak k jejich ověření v závěru vyučovacích jednotek nedocházelo ve všech případech,
někteří pedagogové vyučovací hodinu jen formálně shrnuli. V části hodin vytvářeli vyučující
příležitosti pro vrstevnické hodnocení, sebehodnocení žáků však nebylo téměř
zaznamenáno. Vyučující zohledňovali pracovní tempo žáků, obsahová diferenciace výuky
vzhledem k jejich individuálním vzdělávacím potřebám byla však uplatněna jen ojediněle.
Gymnázium je součástí mezinárodní sítě frankofonních škol, v minulém školním roce jí byl
udělen certifikát LabelFrancÉducation jako ohodnocení školy s kvalitní výukou
francouzského jazyka, což se také odrazilo v navýšení zájmu uchazečů o šestileté bilingvní
studium. Žákům maturitních a předmaturitních ročníků je v oblasti jazykového vzdělávání
poskytována podpora ve formě volitelných seminářů zaměřených na přípravu mezinárodně
uznávaných zkoušek, které s úspěchem skládají nejen v jazykové úrovni B2, ale v anglickém
jazyce i v úrovni C1 a C2, ve francouzském jazyce v úrovni B2. Možnost získat adekvátní
zpětnou vazbu o kvalitě své přípravy k maturitní zkoušce poskytují žákům výsledky testů
formou předmaturitního tréninku.
Nabídka zájmových kroužků v aktuálním školním roce (např. fotokroužek, astronomický
kroužek a kroužek uměleckého psaní) vhodně podporuje rozvoj zájmů a specifického nadání
žáků.


                         Hodnocení výsledků vzdělávání
Ke zjišťování výsledků vzdělávání využívá škola standardní interní i externí nástroje.
Zapojuje se do výběrového testování škol, ve školním roce 2021/2022 dosáhla v předmětech
český jazyk a matematika výborné úrovně ve srovnání 9. ročníků a odpovídajících ročníků
osmiletého studia, ve školním roce 2022/2023 v testování 2. ročníků středních škol byla
v kvalitě čtenářské gramotnosti a znalostech moderních dějin též hodnocena výborně.
Úspěšnost žáků v průběhu vzdělávání je ovlivněna vysokou úrovní studijních předpokladů,
což se odráží i v závěrečných hodnoceních, kdy téměř polovina žáků školy prospěla
s vyznamenáním. Vedení školy i pedagogové s výsledky efektivně pracují, podíl
neprospívajících žáků je velmi nízký. K předávání informací o prospěchu žáků zákonným
zástupcům je účelně využíván elektronický informační systém.
Z analýzy výsledků maturitních zkoušek je patrné, že škola při celorepublikovém srovnávání
společné části maturitní zkoušky v rámci dané skupiny oboru dlouhodobě dosahuje velmi
dobrých, v osmiletém studiu výborných výsledků. Výsledné hodnocení žáků z předmětů


                                           3/6
maturitní zkoušky koresponduje s průběžným hodnocením žáků v posledním ročníku. Škole
se zatím nedaří získat dostatečnou zpětnou vazbu o úspěšnosti absolventů v dalším stupni
vzdělávání na vysokých školách, na kterou by mohla účinně reagovat při svém dalším
směřování.
Poradenské služby zajišťují výchovný poradce, kariérová poradkyně, školní metodička
prevence a od tohoto školního roku i školní psycholožka. Rozdělení kompetencí mezi členy
týmu a nastavení školního poradenského pracoviště je funkční, vychází z potřeb žáků i školy.
Vzájemná informovanost a úzká spolupráce všech členů poradenského týmu stejně jako
spolupráce se zákonnými zástupci, třídními učiteli a dalšími pedagogickými pracovníky
posilují efektivnost poskytovaných poradenských služeb.
V oblasti podpory žáků se speciálními vzdělávacími potřebami se pozitivně odráží
systematická činnost výchovného poradce. Pro naplňování speciálních vzdělávacích potřeb
i jako podpora specifického nadání žáků jsou vypracovávány individuální vzdělávací plány
či plány pedagogické podpory, na základě jejich pravidelného vyhodnocování je nastavován
další postup.
Aktivity k prevenci rizikového chování jsou jako součást vzdělávacího procesu realizovány
formou různých projektů, adaptačních kurzů a třídnických hodin. Jsou zaměřeny především
na vytváření pozitivních vztahů mezi žáky a eliminaci nežádoucího chování. K vytváření
bezpečného prostředí, prevenci a řešení rizikového chování výrazně také přispívá činnost
školní psycholožky, která je realizována formou individuálních konzultací a podpory,
podpůrnými skupinami či prací se třídou.
Škola podporuje žáky nadané a talentované v účasti ve vědomostních individuálních
i týmových olympiádách a soutěžích. Znalosti a dovednosti žáků se zúročují předním
umístěním nejen v krajských, ale i v národních a mezinárodních kolech. Výraznou podporou
pro rozvoj jazykových znalostí a osobnostní zralosti žáků je povolování dlouhodobých
pobytů na školách v zahraničí a studijní pobyty zahraničních studentů ve škole.
Nadstandardně rozvíjené partnerské vztahy rozšiřují pestrost vzdělávacích aktivit
a podporují mobilitu žáků a vyučujících. K podpoře nadaných žáků a k obohacení vzdělávací
nabídky efektivně napomáhají vztahy s mnoha partnerskými subjekty rozvíjené na výborné
úrovni.


                                         Závěry
Vývoj školy / školského zařízení
- Nový ředitel vede školu od r. 2018. O školu je stabilní zájem ze strany uchazečů včetně
  šestiletého gymnázia, škole byl udělen certifikát LabelFrancÉduacion.
- Zlepšila se komunikace mezi aktéry vzdělávání, ve škole panuje pozitivní klima. Aktivní
  a funkční je žákovský senát.
- Ve škole začala působit školní psycholožka.
Silné stránky
- Činnost žákovského senátu zvyšuje angažovanost žáků získáváním podnětů
  a zapojováním žáků do organizace akcí. Bohatá spolupráce s institucemi a školami přináší
  mnoho příležitostí pro obohacení vzdělávacího obsahu a rozvoj osobnosti žáků.
- Vzdělávací obsah je realizován i formou projektů předmětových i mezipředmětových,
  workshopy, přednáškami aj. a tato skutečnost má pozitivní dopad na kvalitu výsledků
  vzdělávání a motivaci žáků.


                                            4/6
- Vysoce účelné pro žáky je poskytování podpory školní psycholožkou.
Slabé stránky a/nebo příležitosti ke zlepšení
- Menší četnost hospitací nepřináší zpětnou vazbu všem pedagogům, předmětové komise
  jsou zapojeny v menší míře do inovací podle potřeb školy.
- Škola systematicky nevyužívá údaje o další vzdělávací dráze absolventů pro kariérové
  poradenství.
Doporučení pro zlepšení činnosti školy
- Více diferenciovat úkoly ve výuce, závěry hodin zaměřit na hodnocení směrem
  k vlastnímu učení žáků.
- Soustavnější pozornost věnovat evaluaci a reflexi procesů ve škole, do aktualizací
  a inovací důsledně zapojovat předmětové komise a třídní učitele.


            Seznam dokladů, o které se inspekční zjištění opírají
 1.   Úplné znění zřizovací listiny ve znění ke dni 1. ledna 2023
 2.   Jmenování na vedoucí pracovní místo ředitele Gymnázia Písek s účinností
      od 1. 8. 2018
 3.   Výpis z rejstříku škol a školských zařízení k datu inspekční činnosti
 4.   Školní vzdělávací program pro čtyřleté studium 79-41-K/41 Gymnázium včetně
      dodatku s platností od 1. 10. 2020
 5.   Školní vzdělávací program pro šestileté studium 79-41-K/61 Gymnázium včetně
      dodatku s platností od 1. 10. 2020
 6.   Školní vzdělávací program pro osmileté studium 79-41-K/81 Gymnázium včetně
      dodatku s platností od 1. 9. 2018
 7.   Školní řád ze dne 15. 11. 2022
 8.   Výroční zpráva o činnosti školy ve školním roce 2020/2021 a 2021/2022
 9.   Třídní knihy školní rok 2021/2022 a 2022/2023
10.   Rozvrh hodin pro školní rok 2022/2023
11.   Zápisy z jednání pedagogické rady školní rok 2021/2022 a 2022/2023 k termínu
      inspekční činnosti
12.   Zápisy z předmětových komisí školní rok 2021/2022 a 2022/2023
13.   Rozvrh hodin pro školní rok 2022/2023
14.   Vize školy – Gymnázium, Písek, Komenského 89 (2022 až 2025) ze dne 1. 12. 2021
15.   Plán kontrolní činnosti ředitele školy pro školní rok 2022/2023
16.   Hospitační záznamy školní rok 2021/2022 a 2022/2023
17.   Dokumentace týkající se přijímacího řízení pro školní rok 2022/202
18.   Doklady o ukončování studia zkušební rok 2022
19.   Dokumentace k výchovnému poradenství a prevenci rizikového chování
20.   Personální dokumentace týkající se odborné kvalifikace a dalšího vzdělávání
      pedagogických pracovníků
21.   Dokumentace týkající se oblasti bezpečnosti a ochrany zdraví včetně knihy úrazů
22.   Ekonomická dokumentace školy



                                          5/6
                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Jihočeský inspektorát, Dukelská
23, 370 01 České Budějovice, případně prostřednictvím datové schránky (g7zais9),
nebo na e-podatelnu csi.c@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Bc. Jana Cipínová, školní
 inspektorka, vedoucí inspekčního týmu
 Mgr. Renata Pechoušková, školní
 inspektorka
 PaedDr. Martina Baarová, školní
 inspektorka
 Bc. Marie Řežábková, kontrolní
 pracovnice




Datem vyhotovení inspekční zprávy se rozumí datum posledního podpisu člena inspekčního
týmu.




                                           6/6
