                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                          Čj. ČŠIS-1660/23-S


Název                                Gymnázium, Kolín III, Žižkova 162
Sídlo                                Žižkova 162, 280 02 Kolín III
E-mail                               ivo.zachar@gkolin.cz
IČO                                  48 665 819
Identifikátor                        600 007 081
Právní forma                         příspěvková organizace
Zastupující                          PaedDr. Ivo Zachař
Zřizovatel                           Středočeský kraj
Místo inspekční činnosti             Žižkova 162, Kolín III
Inspekční činnost na místě           29. až 31. května 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Zjišťování a hodnocení podmínek, průběhu a výsledků středního vzdělávání podle
příslušného školního vzdělávacího programu (dále „ŠVP“), jeho naplňování a souladu
s právními předpisy a rámcovými vzdělávacími programy podle § 174 odst. 2 písm. b) a c)
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů.


                                          Charakteristika
Gymnázium, Kolín III, Žižkova 162 (dále „škola“) vzdělává aktuálně v denní formě
439 žáků v osmi třídách osmiletého (227 žáků) a osmi třídách čtyřletého (212 žáků) oboru
vzdělání s maturitní zkouškou. Zájem uchazečů je stabilně vysoký.
Škola ke dni inspekční činnosti vzdělává 13 žáků se speciálními vzdělávacími potřebami
(dále „SVP“), dva z nich jsou žáci s odlišným mateřským jazykem (jeden má dílčí jazykovou
bariéru).
Stravování žáků je zajišťováno ve školní jídelně.


                         Hodnocení podmínek vzdělávání
Ve funkci dlouhodobě působící ředitel školy (dále „ředitel“) průběžně aktualizuje rámcové
záměry týkající se pedagogické činnosti a materiálního zázemí. Základním nástrojem pro
realizaci těchto cílů je ŠVP, který zahrnuje řadu volitelných seminářů, a vytváří tak široký
základ pro poskytování všeobecného vzdělání. Disponibilní hodiny jsou využity napříč
vzdělávacími oblastmi, zejména však pro posílení přírodovědného vzdělávání. Dlouhodobou
prací a důsledným prosazováním pravidel se pedagogům daří působit na vhodné chování
žáků a rozvíjet jejich osobnost. Velmi úspěšně škola plní cíle v zajištění kvalitníc h
materiálních podmínek pro vzdělávání.
Východiskem pro efektivní řízení školy i pedagogického procesu je funkčně nastavená
organizační struktura včetně stanovení kompetencí vedoucích pracovníků a dalších
zaměstnanců. Pro řešení aktuálních problémů a předávání informací slouží kromě jednání
pedagogické rady také porady vedení a činnost předmětových komisí. Ty se vhodně orientují
nejen na organizační záležitosti, ale také na sjednocování hodnocení žáků, na péči o nadané
zejména formou konzultací a poskytování dalších vzdělávacích materiálů a na rozdíl
od minulé inspekční činnosti také na pravidelné uskutečňování vzájemných hospitací.
Sledování a vyhodnocování kvality průběhu vzdělávání však není dostatečně efektivní, což
se projevilo v dílčích nedostatcích v průběhu výuky.
Vzdělávání a výchovu žáků zajišťuje odborně kvalifikovaný padesátičlenný pedagogický
sbor, který prošel částečnou generační obměnou. Třem učitelům ředitel uznal předpoklady
odborné kvalifikace za splněné jako odborníkům z praxe. Účinnou podporu nově přijatým
kolegům poskytují především zkušení učitelé formou vzájemných konzultací. Nové
poznatky a inspiraci pro výuku ve svém oboru pedagogové vhodně získávají prostřednictvím
dalšího vzdělávání.
Poradenské služby žákům, jejich zákonným zástupcům i pedagogům kvalifiko va ně
poskytují výchovná poradkyně se školní metodičkou prevence. Ta je současně kariérní
poradkyní a v této oblasti si odbornou kvalifikaci rozšiřuje. Plánovitě a operativně
spolupracují i s ostatními externími odborníky. Méně efektivní je však jejich činnost
v oblasti strategie předcházení školní neúspěšnosti žáků, což se projevilo v přetrvávajíc íc h
prospěchových problémech v některých předmětech.
Vedení školy účelně využívá stabilní finanční zdroje posílené o prostředky z projektů
a dotačních programů. Od poslední inspekční činnosti došlo k zásadní revitalizaci budovy,
k vybudování několika odborných učeben, zlepšilo se vybavení digitálními technologie mi
a celkovou rekonstrukcí prošly venkovní prostory. Ke zkvalitnění materiálního zázemí
významně přispěly mj. přínosné partnerské vztahy se zástupci města jako majitele budovy
nebo se Sdružením rodičů a přátel kolínského gymnázia, které finančně podporuje školu
a její žáky. Dlouhodobě navázaná spolupráce s vysokou školou a s partnerskou zahranič ní
školou poskytuje vhodný rámec pro rozšiřování jazykových, odborných a sociálníc h
kompetencí žáků.
Opatření k zajištění bezpečnosti a k předcházení úrazům byla účinná, míra úrazovosti
je nízká.


                                             2/7
                           Hodnocení průběhu vzdělávání
Sledovaná výuka byla promyšlená, učitelé podněcovali žáky k úsilí plnit úkoly. Metody
výuky a úlohy podporovaly dosažení vzdělávacího cíle, který byl žákům nejpozději
do skončení vyučovací hodiny zřejmý. Učitelé od minulé inspekční činnosti pokračují
v efektivním využívání didaktické techniky. Ve dvou třetinách výuky vytvářeli podmínky,
podněty a aktivní byli především žáci. Přitom však byla využívána především frontální
organizace výuky, která byla efektivní pouze v polovině hodin. Jen ve třetině hodin byla
zařazena skupinová práce a zcela minimálně práce ve dvojici a nebyl tak vytvořen
dostatečný prostor pro porovnávání nebo hodnocení návrhů řešení úkolu nebo pro
samostatné vyhledávání, třídění a analyzování různých informačních zdrojů. Učitelé sice
většinou poskytovali dostatek času pro řešení úlohy nebo formulaci odpovědi, ale jen ve
třetině hodin podněcovali mezi žáky dialog, který podporuje učení a prohlubování poznatku
a vytváří prostor pro efektivní práci s chybou. Učitelé často nevytvořili dostatečný prostor
pro práci se žáky celého spektra nadání a potřeb. Pouze v necelé desetině vyučovacích hodin
si žáci mohli vybírat z úloh různé kognitivní náročnosti, výuka tak nereagovala na
individuální vzdělávací potřeby zejména nadaných žáků. Učitelé se výrazně zlepšili
v zařazování strukturovaného závěru vyučovacích hodin se shrnutím probraného učiva,
méně pozornosti ale i na dále věnují žákovskému sebehodnocení nebo vzájemné mu
vrstevnickému hodnocení jako efektivní zpětné vazbě o míře zvládnutí učiva.
Ve výuce českého jazyka a literatury učitelé v hodinách zaměřených na jazykovou
a komunikační výchovu žáky účinně aktivizovali při skupinové nebo individuální práci
a účelně pracovali s chybou. Při interpretaci uměleckého textu byli žáci při řízeném
rozhovoru vhodně vedeni k obsahově náročnému samostatnému vyjadřování. Efektivitu
vzdělávání ve třetině hodin, ve kterých převládala práce učitelů při kombinaci frontální
výuky se samostatnou prací žáků, snižovala nízká míra zpětné vazby. Minimálně byla
pozorována diferenciace obsahu učiva ve vztahu k individuálním schopnostem žáků.
V hospitovaných hodinách společenskovědního vzdělávání učitelé pro podporu názornosti
účelně využívali informační technologie. Dostatečně byly také rozvíjeny postojové složky
vzdělávacích cílů. Při systemizaci poznatků v hodině dějepisu si motivovaní žáci efektivně
vybírali z úloh odlišné kognitivní národnosti. V hodině založené na předávání hotových
informací učitel žáky dostatečně nevedl k práci s textem ani ke komunikaci. Efektivitu
kooperativní práce v hodině základů společenských věd snižovala absence nastavenýc h
pravidel.
V hodinách estetického vzdělávání byly využity různé formy a metody práce, které efektivně
podněcovaly zájem nadaných žáků, rozvíjely kreativitu a jejich postoje. Závěrečné shrnutí
a objektivní vyhodnocení vyučovacích hodin mělo pozitivní dopad na práci žáků.
Od minulé inspekční činnosti pokračuje ve škole velmi kvalitní výuka cizích jazyků.
Ve vstřícné atmosféře zařazovali učitelé zajímavé komunikativní aktivity pro skupinovo u
i individuální práci žáků. Kooperativní formy práce především usnadnily žákům vyjadřování
na obtížná témata. Učitelé výuku osvěžovali zařazováním podnětných soutěží, které široce
rozvíjely především slovní zásobu žáků a efektivně procvičovaly jejich pohotové
vyjadřování. Hodiny byly vedeny v daném jazyce, žáci velmi dobře rozuměli i obtížnějš ím
obratům učitelů a všichni aktivně spolupracovali. V závěru vyučovacích hodin většina
učitelů shrnula, co se žáci naučili, a ojediněle vytvořili také prostor pro sebehodnocení žáků.
Avšak pouze v části hodin se jim podařilo zapojit žáky do vzájemného hodnocení. Ti ale
dokázali dobře využít příležitost a výstižně ocenili u spolužáků bohatou slovní zásobu,
plynulost vyjadřování a používání správné gramatiky.



                                             3/7
Ve všech sledovaných hodinách matematiky byla patrná dobrá pracovní atmosféra.
V úvodní části hodiny učitelé vždy seznámili žáky s cílem hodiny pro zvýšení jejich
motivace k učení. Následně žáky účelně aktivizovali a vhodně s nimi opakovali a upevňova li
učivo. Frontální výklad nového učiva doprovázený samostatnou prací žáků byl většinou
účelný. Některým učitelům se dařilo klást vhodné otázky a motivovat žáky k vyvozo vá ní
matematických postupů na základě stávajících poznatků, což efektivně rozvíjelo jejich
logické myšlení. Probírané učivo bylo výrazně provázáno s jeho praktickým využitím.
Učitelé se zlepšili v získávání průběžné zpětné vazby od žáků při osvojování nových
poznatků, což jim podávalo důležitou informaci o míře zvládnutí látky. Na rozdíl od minulé
inspekční činnosti se také učitelé správně věnovali účelnému shrnutí a zhodnocení
probraného učiva, a to společně se žáky, méně však využívali jejich sebehodnocení.
Ve výuce přírodovědných předmětů učitelé náležitě využívali mezipředmětové vztahy
a vazbu učiva na souvislosti v reálném životě. V úvodu hodin často žáky aktivizo va li
účelným brainstormingem, vhodně používali didaktickou techniku a pomůcky pro zvýšení
názornosti učiva. Většinou se jim dařilo motivovat žáky prací ve skupině k diskusi
a obhajobě vlastního názoru. Demonstrační pokusy v laboratořích výrazně zvýšily zájem
žáků o probíranou látku, žáci ve skupinách aktivně pozorovali dané jevy a vyvozova li
souvislosti. V části hodin však učitelé volili frontální výklad s pokládáním dotazů, což
neaktivizovalo všechny žáky, na otázky odpovídali pouze někteří z nich.


                         Hodnocení výsledků vzdělávání
Díky zájmu o vyučované obory přijímá škola ke vzdělávání motivované žáky. Z analýzy
výsledků vzdělávání jednoznačně vyplývá, že žáci přistupují k výuce zodpovědně a že se
jim velmi dobře daří naplňovat požadované výstupy ŠVP. Při posuzování míry dosažení
těchto výstupů škola využívá běžné interní nástroje, například ústní a písemné zkouše ní,
a vhodně je doplňuje nástroji externími v podobě výsledků maturitních zkoušek
a mezinárodních zkoušek z cizích jazyků nebo umístnění žáků v soutěžích. Individuá lní
a skupinové výsledky vzdělávání žáků jsou pravidelně vyhodnocovány a analyzo vá ny
vedením školy a při jednáních pedagogické rady. Informace o průběžném hodnocení jsou
žákům i zákonným zástupcům operativně dostupné především prostřednictvím informač ního
systému.
V průběhu vzdělávání byl ve školním roce 2021/2022 průměrný prospěch žáků 1,6 a 40 %
z nich prospělo s vyznamenáním. Vysokou dosaženou úroveň v českém jazyce a matematice
dokládají i výborné výsledky externího testování žáků nižšího stupně osmiletého oboru.
Nejlepších výsledků dlouhodobě dosahují žáci nižšího stupně osmiletého oboru a rovněž
prospěch žáků vyššího stupně osmiletého gymnázia je lepší než čtyřletého. Úspěšně probíhá
adaptace žáků na systém gymnaziálního vzdělávání při přechodu do prvního ročníku nebo
do primy. Individuální konzultace a různé formy doučování pomáhají případně řešit situaci
žáků ohrožených školní neúspěšností, a tak jich neprospívá pouze minimum, nicméně
od minulé inspekční činnosti přetrvává selhávání strategie předcházení školní neúspěšnosti
v předmětech matematika a fyzika. V loňském školním roce například ze žáků, kteří měli
prospěchové problémy, byly více než dvě třetiny ohroženy neúspěchem právě v těchto
předmětech.
Při ukončování vzdělávání v minulých třech letech vykonali – až na jednu výjimku – všichni
žáci úspěšně maturitní zkoušku, více než polovina z nich s vyznamenáním. V dílčích
zkouškách společné části (z českého jazyka a literatury, cizího jazyka i matematiky, kterou
si volí zhruba třetina žáků), škola dlouhodobě vykazuje lepší výsledky, než jaký je průměr
v příslušné skupině oborů v republice. Ve školním roce 2021/2022 využilo zhruba 40 %


                                           4/7
žáků možnost nahradit profilovou zkoušku z cizího jazyka mezinárodním certifiká te m
z anglického jazyka.
Škole se dobře daří zohledňovat speciální vzdělávací potřeby žáků, pedagogové jsou o nich
dostatečně informováni. O tom svědčí skutečnost, že jejich prospěch je srovnatelný
s ostatními žáky.
Vhodně nastavený adaptační proces pro první ročníky vytváří žákům prostor pro navázání
přátelských vazeb. Cílená průběžně realizovaná prevence se odráží v nízkém počtu případů
rizikového chování, které jsou řešeny pohovorem se žákem či jednáním s rodiči. O tom, že
systém preventivních aktivit je účinně nastaven, svědčí také převažující počet pochval nad
kázeňskými opatřeními či minimální podíl žáků s neomluvenou absencí.
Nadaným žákům se někteří učitelé věnují individuálně v rámci konzultací. Dobře se daří
motivovat žáky k úspěšné účasti ve vědomostních soutěžích a olympiádách v mnoha
vzdělávacích oblastech v okresních, krajských a částečně i v celostátních kolech.
Dlouhodobě škola obohacuje výuku cizích jazyků nacvičením vlastních žákovských
divadelních představení v anglickém jazyce, organizováním zahraničních zájezdů
do různých zemí či formou spolupráce s partnerskou školou v rámci výměnných pobytů.
Škola úspěšně rozvíjí zájmy žáků při spolupráci s vysokými školami, rovněž v oblasti
tělesné a estetické výchovy, pořádá hudební vystoupení či sportovně turistické a vodácké
kurzy.
Kariérové poradenství se vhodně zaměřuje na cílenou pomoc při výběru volitelnýc h
předmětů, zprostředkování informací a odkazů o možnostech studia na vysokých školách či
na pomoc se zvládnutím formalit přijímacího řízení na různé fakulty. Vedení školy sleduje
další vzdělávací cestu absolventů, téměř všichni pokračují ve studiu na vysokých školách
různého zaměření.


                                         Závěry
Vývoj školy
- Došlo k rozsáhlé rekonstrukci budovy a revitalizaci venkovních prostor, zlepšily se
  materiální podmínky pro výuku, zejména pro přírodovědné vzdělávání a v oblasti
  informačních a komunikačních technologií.
- Část nedostatků z minulé inspekční činnosti se podařilo odstranit.
Silné stránky
- Žáci dlouhodobě dosahují velmi dobrých výsledků u maturitních zkoušek.
Slabé stránky a/nebo příležitosti ke zlepšení
- Málo časté využívání skupinové práce nebo práce ve dvojici nevytváří dostatečný prostor
  pro vyhledávání, třídění a analyzování různých informačních zdrojů nebo pro
  porovnávání a hodnocení různých návrhů řešení úkolu.
- Nižší míra diferenciace obsahu probíraného učiva ve vyučovacích hodinách vedla k méně
  účinné individuální podpoře ve výuce.
- Nízká míra využívání sebehodnocení žáků neumožňuje učitelům systematicky získávat
  informaci o míře zvládnutí učiva všemi žáky.




                                            5/7
Doporučení pro zlepšení činnosti školy
- Zařazovat častější skupinovou práci a práci ve dvojici a podporovat tak práci žáků
  s různými informačními zdroji.
- Diferencovat výuku podle schopností a potřeb žáků.
- Získávat systematicky zpětnou vazbu ze sebehodnocení žáků ve vyučovacích hodinách.


                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 45 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na
 e-podatelnu csi.s@csicr.cz s připojením elektronického podpisu.


           Seznam dokladů, o které se inspekční zjištění opírají
 1.   Výpis z rejstříků škol a školských zařízení, k datu inspekce
 2.   Zřizovací listina školy s účinností od 1. července 2001 včetně aktuálních Dodatků
      k datu inspekční činnosti
 3.   Potvrzení ve funkci ředitele školy, s účinností od 1. srpna 2018
 4.   Personální dokumentace pedagogických pracovníků vedená k termínu inspekce –
      vzorek, včetně plánu dalšího vzdělávání pedagogických pracovníků na školní rok
      2021/2022 a 2022/2023
 5.   Dokumentace k zajištění bezpečnosti a ochrany zdraví žáků účinná ke dni inspekce
 6.   Dokumentace k řízení školy ve školním roce 2022/2023 k termínu inspekční činnosti
 7.   Školní vzdělávací programy, účinné k termínu inspekční činnosti
 8.   Školní řád a vnitřní řád školní jídelny, účinné k termínu inspekční činnosti
 9.   Školní matrika včetně prospěchu žáků, k termínu inspekční činnosti
10.   Třídní knihy a rozvrh vyučovacích hodin ve školním roce 2021/2022, 2022/2023
      k termínu inspekční činnosti
11.   Záznamy z pedagogické rady a jednání metodických týmů ve školním roce
      2021/2022, 2022/2023 k termínu inspekční činnosti
12.   Dokumentace školního poradenského pracoviště ve školním roce 2021/2022,
      2022/2023 k termínu inspekční činnosti
13.   Dokumentace k přijímání uchazečů a k ukončování vzdělávání (vzorek) ve školním
      roce 2021/2022 a 2022/2023
14.   Výroční zpráva o činnosti školy ve školním roce 2021/2022
15.   Internetové stránky školy https://www.gkolin.cz
16.   Inspekční zpráva, čj. ČŠIS-2776/15-S
17.   Ekonomická dokumentace k termínu inspekční činnosti (Finanční vypořádání dotací
      poskytnutých příjemcům prostřednictvím kraje ze státního rozpočtu v roce 2022,
      účetní závěrka sestavená k 31. prosinci 2022)



                                         6/7
                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Středočeský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.s@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Ing. Vladimíra Hokešová, školní
 inspektorka, vedoucí inspekčního týmu

 Ing. Jana Diopová, školní inspektorka

 Mgr. Pavla Vítková, školní inspektorka

 Bc. Mária Kotvanová, kontrolní
 pracovnice




Datem vyhotovení inspekční zprávy se rozumí datum posledního podpisu člena inspekčního
týmu.




                                            7/7
