                                 Česká školní inspekce
                                Karlovarský inspektorát
                           Kollárova 15, 360 09 Karlovy Vary
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIK-62/25-K
                                        Sp. zn. ČŠIK-S-7/25-K


Název                               Soukromá obchodní akademie Sokolov, s.r.o.
Sídlo                               Hornická 1569, 356 01 Sokolov
E-mail                              soas@e-soas.cz
IČO                                 49 790 820
Identifikátor                       600 009 904
Právní forma                        společnost s r.o.
Zastupující                         Ing. Miroslav Tarant
Zřizovatel                          Společníci Soukromá obchodní akademie Sokolov,
                                    s.r.o.
Místo inspekční činnosti            Hornická 1569, Sokolov
Inspekční činnost na místě          27. − 29. 1. 2025

Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. b) zákona č. 561/2004 Sb., o předškolním, základním, středním, vyšším
odborném a jiném vzdělávání (školský zákon), ve znění pozdějších předpisů., zjišťová ní
a hodnocení podmínek, průběhu a výsledků vzdělávání podle příslušných školních
vzdělávacích programů.
Zjišťování a hodnocení naplnění školních vzdělávacích programů a jejich souladu s právními
předpisy a rámcovými vzdělávacími programy podle § 174 odst. 2 písm. c) školského
zákona.
                                    Charakteristika
Soukromá obchodní akademie Sokolov, s. r. o. (dále „škola“) vykonává činnost střední
školy.
Škola poskytuje střední vzdělávání ve dvou oborech vzdělání ukončovaných maturitní
zkouškou, v nichž se k datu inspekční činnosti vzdělávalo celkem 216 žáků. V maturitním
oboru 63-41-M/02 Obchodní akademie (dále „Obchodní akademie“) se vzdělávalo 187 žáků,
z toho 154 žáků v 1. až 4. ročníku v denní formě a 33 žáků v 1. až 4. ročníku v dálkové formě
vzdělávání. V tříletém maturitním oboru 64-41-L/51 Podnikání v dálkové formě (dále
„Podnikání“) se vzdělávalo v 1. až 3. ročníku celkem 29 žáků. K datu inspekční činnosti
škola eviduje 10 žáků se speciálními vzdělávacími potřebami.
Škola poskytuje vzdělávání za úplatu. Ke své činnosti využívá školní budovu a multifunkč ní
venkovní hřiště. Ve škole funguje školní bufet, který zajišťuje občerstvení po celou dobu
pobytu žáků ve škole.


                         Hodnocení podmínek vzdělávání
Vize školy vychází z vlastní analýzy a reflektuje možnosti dalšího rozvoje školy zejména
v denní formě vzdělávání. V rámci denního studia oboru Obchodní akademie škola rozšířila
nabídku specializace ve třech zaměřeních – moderní asistentka, sportovní management a
informační technologie, zaměření si žáci volí dle vlastního zájmu od 2. ročníku. Pro
jednotlivé specializace vytvořila soubor volitelných odborných předmětů, které jsou
zařazeny do profilové části maturitní zkoušky. V části dálkové formy vzdělávání škola
provedla úpravy v délce vzdělávání v oboru Obchodní akademie, uskutečňuje je již jen
v délce čtyř let. Další úpravy, které by reflektovaly specifika dálkové formy vzdělávání a
vedly ke zlepšení výsledků žáků v této formě vzdělávání, škola nerealizuje. Pro vzdělává ní
v denní formě je nastavená koncepce reálná a opatření, která škola přijímá, vedou k jejímu
postupnému naplňování.
Vzdělávání žáků zajišťuje pedagogický sbor, jehož větší část tvoří externí pedagogové. Část
pedagogů nesplňuje podmínku odborné kvalifikace, jedná se zejména o učitele odborných
předmětů. Vedení školy ustanovilo dvě předmětové komise, v náplni jejich práce však
převládají organizační záležitosti školy. Souvislostem mezi výsledky a kvalitou vzdělává ní
nevěnují pozornost, jen okrajově vytvářejí prostor pro efektivní spolupráci pedagogů.
Pedagogická rada pouze sumarizuje údaje o vzdělávacích výsledcích žáků, nezabývá se
analýzou příčin jejich neúspěchu, nevěnuje dostatečnou pozornost předčasným odchodům
žáků ze vzdělávání zejména v dálkové formě studia. Neúčast některých externích pedagogů
na jednání pedagogické rady neumožňuje sdílení informací o průběhu vzdělávání žáků a
nepřispívá k nastavování efektivních opatření pro předcházení školní neúspěšnosti žáků.
Vedení školy stanovuje na každý školní rok plán kontrolní a hospitační činnosti, ve kterém
stanovuje její cíle a zásady, realizuje ji však pouze v hodinách denního vzdělává ní.
Jednotlivé hospitace vyhodnocuje z hlediska efektivity průběhu hodiny, pedagogům
poskytuje zpětnou vazbu. Neprovádí však souhrnnou analýzu efektivity užitých metod a
forem výuky, na základě které by stanovilo potřeby školy v oblasti dalšího vzdělává ní
pedagogů. Této oblasti věnuje pouze okrajovou pozornost, reaguje především na aktuální
vzdělávací nabídku. Pro výběr, četnost a náplň dalšího vzdělávání pedagogů vedení školy
nestanovilo podmínky. Dalšího vzdělávání se účastní především interní učitelé školy.




                                            2/8
Škola vypracovala pro jednotlivé obory vzdělání školní vzdělávací programy. Školní
vzdělávací programy nejsou zcela v souladu s příslušnými rámcovými vzdělávac ími
programy, neboť např. pro dálkovou formu vzdělávání neobsahují pravidla pro realizac i
odborné praxe žáků nebo charakteristika odborných kompetencí absolventa, jak vyžadují
příslušné rámcové vzdělávací programy. Pouze část pedagogů při plánování výuky aktivně
pracuje se školními vzdělávacími programy, při vzdělávání tak není věnována dostatečná
pozornost naplňování předpokládaných výsledků vzdělávání v jednotlivých předmětech.
Nedostatky v jednotlivých školních vzdělávacích programech představují riziko pro
dosažení požadovaných kompetencí absolventa.
Škola na základě dotazníkového šetření mezi žáky dálkové formy vzdělávání realizuje část
dálkového vzdělávání minimálně jednou měsíčně distančně online způsobem, tj. bez osobní
přítomnosti žáků ve škole. Z realizovaných hodin pořizuje nahrávky, které mají žáci k
dispozici na společném úložišti. Škola nabídkou vzdělávání prostřednictvím prostředků
informačních technologií ale neposkytuje vzdělávání v souladu se zápisem v rejstříku škol a
školských zařízení, neboť má zapsanou pouze dálkovou formu vzdělávání, nikoliv formu
distanční.
Při výuce všeobecně vzdělávacích předmětů dálkového studia jsou v hodinách vzdělává ni
společně žáci různých ročníků i oborů vzdělávání. Tím, že je v hodinách odučeno stejné
učivo, nedochází k naplňování vzdělávacího obsahu školního vzdělávacího programu
odlišného pro každý ročník a obor vzdělání a při výuce nejsou zohledňovány vzdělávac í
potřeby a možnosti žáků dálkového studia. Vzdělávání v dálkovém studiu zajišťují převážně
externí pedagogové, vedení školy nevěnuje pozornost průběhu hodin tohoto vzdělává ní.
Škola nenastavila funkční mechanismy pro kontrolu naplňování školních vzdělávac íc h
programů dálkového studia.
Škola se aktivně zapojuje do rozvojových programů, využívá je např. pro zajištění
kariérového poradce pro žáky, dalšího vzdělávání pedagogů, případně podporu
mimoškolních aktivit pro žáky.
Materiální a prostorové podmínky školy umožňují naplňování školních vzdělávac íc h
programů, škola průběžně reagovala na navýšení počtu žáků a rozšíření vzdělávací nabídky
(zaměření v oboru Obchodní akademie) a vybudovala pro vzdělávání žáků další prostory –
novou počítačovou učebnu a alternativní učebnu s kapacitou několika tříd.


                          Hodnocení průběhu vzdělávání
Sledovaná výuka všeobecně vzdělávacích předmětů denní formy vzdělávání byla vedena
věcně i odborně správně. Vzdělávací cíle vycházely z požadovaných výsledků vzdělává ní
stanovených ve školních vzdělávacích programech. Vzdělávání probíhalo v klidné
atmosféře, vyučující uplatňovali respektující přístup k žákům. Obsah hodin směřoval
především k rozvoji a prohlubování znalostí a dovedností žáků, malá pozornost byla
věnována formování jejich postojů. V hodinách nedocházelo k diferenciaci a individualizac i
práce vzhledem k žákům se speciálními vzdělávacími potřebami ani směrem
k individuálním vzdělávacím možnostem žáků. Ve většině hodin byla sledována
nedostatečná podpora žáků v sebehodnocení nebo vzájemném hodnocení.
Dominantní formou výuky byla kombinace frontální a samostatné práce. Reflexe samostatné
práce však byla zaměřená pouze na kontrolu správnosti, vyučující nevytvářeli prostor pro
sebehodnocení žáků, které by podporovalo vytváření zodpovědnosti za vlastní výkon.
Komunikace probíhala převážně v interakci učitel – žák, aktivně se zapojovala jen část žáků,


                                            3/8
rozvoji komunikativních dovedností nebyla věnována dostatečná pozornost. Didaktická
technika byla využívána hlavně ke zprostředkování učiva, výjimečně využili žáci prostředky
informačních a komunikačních technologií k vyhledávání informací potřebných ke splnění
zadaných úkolů. Užité formy a metody práce jen v omezené míře podporovaly spolupráci a
vytvářely prostor pro efektivní dialog, který by prohluboval učení žáků. V hodinách
matematického vzdělávání vyučující předávali většinou hotové poznatky a postupy, jen
výjimečně vedli žáky k vyvozování a vyžadovali obsahově náročnou komunikaci. Žáci
v hodinách plnili stejné úkoly, měli stejné vzdělávací cíle bez ohledu na jejich vzdělávac í
potřeby či aktuální úroveň jejich znalostí či dovedností ve vztahu k očekávaným výsledkům
vzdělávání. V hodinách cizích jazyků byla výuka realizována v rozdílné kvalitě. Výuka
anglického jazyka probíhala převážně v cílovém jazyce, interakce mezi vyučující a žáky
částečně přispívala k rozvoji komunikativních dovedností. V hodině německého jazyka byl
kladen důraz na rutinní nácvik gramatických jevů bez aktivního používání cílového jazyka
pro běžnou komunikaci v průběhu hodiny. V závěru hodin učitelé většinou sumarizo va li
probrané učivo, zhodnocení naplnění vzdělávacího cíle nevěnovali pozornost.
V hodinách odborných předmětů pro jednotlivá zaměření převažovala frontální výuka
metodou výkladu, kdy vyučující předávali žákům hotové poznatky, od žáků nevyžadova li
obsahově náročnou komunikaci, spokojovali se s jednoduchými odpověďmi. Žáci nebyli
vedeni k hledání souvislostí mezi probíraným učivem a reáliemi oboru. V hodinách
odborných ekonomických předmětů pedagogové nejčastěji využívali frontální výuku se
snahou aktivně zapojovat žáky, kooperativní dovednosti a vzájemné učení podporovala
realizace samostatné práce nebo práce ve dvojicích. Na podporu názornosti probíraného
tématu a shrnutí nejdůležitějších poznatků využívali pedagogové elektronické prezentace.
Účelné bylo propojování teoretických poznatků s využitím v praxi. Při výkladu nového
učiva pedagogové navazovali na již dříve osvojené vědomosti a dovednosti žáků.
Diferenciace a individualizace zadávaných úkolů nebyla využita, učební úlohy měly pro
všechny žáky stejnou obtížnost. Závěry hodin byly zpravidla využity pro shrnutí probíraného
učiva a ověření naplnění vzdělávacích cílů.
Sledovaná výuka v dálkové formě vzdělávání byla vedena frontálním způsobem,
v některých skupinách byli spojeni žáci několika oborů i ročníků zároveň. V jazykovém
vzdělávání vyučující nevytvářel dostatečný prostor pro rozvoj řečových dovedností a
čtenářských strategií, jejichž nízká úroveň je jednou z příčin neúspěšnosti žáků ve společné
části maturitní zkoušky. Aktivní učení v hodině matematiky bylo umenšeno tím, že vyučujíc í
formou výkladu seznamovala žáky s rutinními postupy a neověřovala si, zda zvolené
pracovní tempo respektuje potřeby žáků. V odborných předmětech byly konzultace vedeny
většinou formou řízeného rozhovoru, kdy vyučující využívali znalosti žáků z předchozích
hodin, popř. jejich zkušeností z reálných pracovních situací. V jedné hodině byla sledována
efektivní práce žáků s chybou při práci s ekonomickým programem.


                          Hodnocení výsledků vzdělávání
K hodnocení výsledků vzdělávání využívá škola vlastní nástroje, např. písemné práce, ústní
zkoušení, testy. Informace o průběžných výsledcích vzdělávání jsou předávány zákonným
zástupcům a žákům prostřednictvím elektronického systému. Výsledky vzdělávání žáků
škola eviduje při pravidelných jednáních pedagogické rady, dále s nimi však nepracuje.
Škola neanalyzuje důvody neprospěchu žáků, nezjišťuje souvislosti mezi neprospěchem
žáků ze všeobecně vzdělávacích předmětů a na ně navazujících odborných předmětů,
nevěnuje pozornost vysokému podílu žáků dálkového studia neprospívajících z cizích


                                            4/8
jazyků. Škola pravidelně eviduje v 1. pololetí školního roku v obou formách vzdělávání více
než polovinu žáků, kteří jsou z důvodu nedostatku podkladů pro hodnocení výsledků
vzdělávání žáků či vysoké absence z některých předmětů nehodnoceni. Škola dosud
nevytvořila funkční systém, který by vyžadoval aktivní přístup žáků k doplnění hodnocení.
Pro motivaci žáků k dosahování kvalitních výsledků škola ustanovila stipendia za výbo rný
prospěch či nízkou absenci.
Jako externí nástroj pro porovnání úrovně dosažených výsledků využívá škola především
výsledky maturitních zkoušek. S jinými externími nástroji (např. výběrové zjišťová ní
výsledků vzdělávání) nepracuje. Maturitní výsledky analyzuje z hlediska úspěšnosti žáků u
maturitních zkoušek, v případě neúspěchu však nehledá jeho příčiny v průběhu studia,
nezjišťuje příčinnou souvislost mezi průběhem vzdělávání a studijními výsledky žáků. Škola
neanalyzuje důvody předčasných odchodů žáků ze vzdělávání zejména dálkového studia,
ani nenastavila systém podpory pro tyto žáky.
Pro zlepšení výsledků vzdělávání škola přijímá některá opatření. Vypracovala strategii
předcházení školní neúspěšnosti, ve které deklaruje možnost vytvoření plánů postupného
doplnění učiva, nebo možnost zapojit se do výuky online; necílí však na žáky dálkového
studia, kde dochází k vysokému počtu předčasných odchodů ze vzdělávání především
v 1. ročníku. Ve školním vzdělávacím programu pro denního studium ustanovila samostatný
předmět seminář z českého jazyka, který slouží k prohlubování kompetencí v oblasti
čtenářské gramotnosti, žáci denního vzdělávání se mohou účastnit doučování, pro zajištění
dostatečné úrovně znalostí žáků při přijetí do 1. ročníku stanovila pro 3. kolo přijímac ího
řízení školní přijímací zkoušku z matematiky. Ve školních vzdělávacích programech
dálkového studia posílila vzdělávání v oblasti českého jazyka a literatury, matematiky a
cizích jazyků. Efektivitu těchto opatření a jejich dopad do vzdělávacích výsledků žáků však
škola dosud nevyhodnotila.
Škola eviduje vysoký počet žáků, kteří jsou uvolněni z tělesné výchovy. Z velké části se
jedná o žáky, kteří jsou aktivními sportovci, v případě kombinace se zaměřením na sportovní
management je rizikem naplnění profilu absolventa oboru.
Škola věnuje pozornost budování pozitivního klimatu. Žáci prvního ročníku se účastní
adaptačních výjezdů s cílem podpořit tvorbu pozitivního klimatu. Ve druhém ročníku
probíhá v jednotlivých třídách sociometrické šetření zaměřené na jejich klima, s výsledky se
dále individuálně pracuje. Škola pravidelně realizuje dotazníkové šetření pro žáky, výsledky
vyhodnocuje a na základě požadavků žáků přijímá opatření. Budování pozitivního klimatu
přispívají také poznávací mimoškolní akce. Žáci školy se účastní jednání studentského
zastupitelstva ve městě.
Metodik prevence monitoruje výskyt rizikového chování ve všech třídách, v případě výskytu
rizikového chování škola reaguje vhodnými opatřeními. Realizace aktivit pro předcházení
sociálně patologických jevů je však umenšena tím, že škola věnuje systematickou pozornost
pouze některým.
Ve škole je vytvořen systém pro přenos informací o žácích se speciálními vzdělávac ími
potřebami prostřednictvím tzv. karet žáka, které obsahují základní informace o podpůrných
opatřeních a pokyny pro práci s nimi. Výchovný poradce provádí monitoring poskytování
podpůrných opatření pouze formou rozhovoru se žáky i pedagogickými pracovníky,
následně vyhodnocuje jejich účinnost. Sledování poskytování podpůrných opatření
v hodinách neprobíhá.
Škola monitoruje úroveň znalosti českého jazyka u žáků s odlišným mateřským jazykem.
Ověřuje ji formou dotazníků, v případě potřeby nabízí doučování.


                                            5/8
Ve škole je zřízena funkce kariérového poradce, který realizuje individuální rozhovory se
žáky 3. a 4. ročníku. Žáky informuje o možnostech dalšího vzdělávání, zajišťuje testování
jejich dalších profesních možností prostřednictvím komerčních nástrojů, vede statistiku o
další vzdělávací dráze žáků. Kariérový poradce však nevěnuje pozornost žákům dálkového
studia.


                                         Závěry
Vývoj školy
– Od předchozí inspekční činnosti v roce 2019 došlo k výraznému navýšení počtu žáků
  denního studia, v souvislosti s tím mírně vzrostl počet žáků se speciálními vzdělávac ími
  potřebami.
– Školní poradenské pracoviště je od školního roku 2023/2024 rozšířeno o pozici
  kariérového poradce.
– V souvislosti se zvýšením počtu žáků došlo k vybudování dalších prostor pro vzdělává ní.
Silné stránky
– Škola má vytvořený systém pro zjišťování a budování pozitivního klimatu školy. (2.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Školní vzdělávací programy nejsou zpracovány v souladu s příslušnými rámcovými
  vzdělávacími programy, při plánování výuky pedagogové nevěnují dostatečnou
  pozornost požadovaným kompetencím absolventa oboru. (1.2)
– Vysoký podíl externích pedagogů, kteří se nezapojují do spolupráce s interními
  pedagogy, neumožňuje zkvalitňování vzdělávacího procesu především v dálkové formě
  vzdělávání. (3.3)
– Ve výuce není využívána diferenciace ve vztahu k různým vzdělávacím potřebám
  a možnostem žáků. Vyučující jen ojediněle využívali metody, které by podporovaly
  aktivitu žáků a posilovaly jejich zodpovědnost za vlastní vzdělávání, sebehodnocení
  a vzájemnému hodnocení žáků není věnována pozornost. (4.3)
– Škola výsledky vzdělávání pouze sumarizuje, nezjišťuje a neanalyzuje důvody
  předčasných odchodů ze vzdělávání, nevytváří prostor pro podporu žáků zejména
  dálkového studia. (5.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zaměřit metodickou a hospitační činnost na efektivní využívání výchovných a
  vzdělávacích strategií s cílem zkvalitnit průběh vzdělávání v denní i dálkové formě.
– Vytvořit prostor pro spolupráci všech pedagogů, která umožní jejich efektivní participaci
  na vzdělávacím procesu školy.
– Při plánování výuky věnovat pozornost individuálním potřebám a možnostem žáků.




                                            6/8
– Pravidelně vyhodnocovat vzdělávací výsledky žáků v průběhu studia, hledat příčiny
  předčasných odchodů ze vzdělávání a vytvořit efektivní systém podpory pro žáky
  ohrožené školní neúspěšností.
– Monitorovat průběh výuky dálkového vzdělávání a vytvořit kontrolní mechanismy pro
  zjišťování míry naplňování školních vzdělávacích programů.
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                 Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Výpis z rejstříku škol a školských zařízení ze dne 24. 1. 2025
 2.   Školní matrika vedená ve školním roce 2023/2024 a 2024/2025 k datu inspekční
      činnosti
 3.   Záznamy z jednání pedagogické rady vedené ve školním roce 2023/2024 a 2024/2025
      k datu inspekční činnosti
 4.   Plán kontrolní a hospitační činnosti pro školní rok 2023/2024, 2024/2025
 5.   Školní vzdělávací program Obchodní akademie se zaměřením: sportovní
      management, informační technologie, moderní asistentka platný od 1. 9. 2013
 6.   Školní vzdělávací program Obchodní akademie s platností od 1. 9. 2017
 7.   Školní vzdělávací program Podnikání s platností od 1. 9. 2011
 8.   Dokumentace školního poradenského pracoviště vedená ve školním roce 2023/2024
      a 2024/2025 k datu inspekční činnosti
 9.   Třídní knihy vedené ve školním roce 2023/2024 a 2024/2025 k datu inspekční
      činnosti
10.   Záznamy z jednání předmětových komisí ve školním roce 2023/2024 a 2024/2025
      k datu inspekční činnosti
11.   Kritéria přijímacího řízení pro školní rok 2023/2024 a 2024/2025
12.   Vize a strategie školy pro školní rok 2024/2025
13.   Výroční zpráva o činnosti školy za školní rok 2023/2024
14.   Školní řád s platností od 1. 2. 2024
15.   Osobní dokumentace vztahující se k pracovnímu zařazení, dosažené kvalifikaci a
      bezúhonnosti vedená k datu inspekční činnosti



                                         7/8
16.   Veřejnoprávní smlouva evidenční číslo KK00196/2024 z 26. 2. 2024 o poskytnutí
      dotace pro školní rok 2024/2025 uzavřená s Krajským úřadem Karlovarského kraje
17.   Veřejnosprávní smlouva evidenční číslo KK00287/2024 z 4. 3. 2024 o zvýšení dotace
      pro školní rok 2024/2025 uzavřená s Krajským úřadem Karlovarského kraje
18.   Dokumentace BOZ vedená k datu inspekční činnosti
19.   Účetní závěrka roku 2023
20.   Finanční vypořádání dotací a návratných finančních výpomocí za rok 2024 Část A ze
      dne 23. 1. 2025
21.   Zápis z jednání s ředitelem školy ze dne 29. 1. 2025


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Marta Pincová, školní inspektorka, vedoucí inspekčního týmu
 Mgr. Eva Nováková, školní inspektorka
 Bc. Libuše Skopcová, kontrolní pracovnice
 Ing. Mgr. Alena Valtová, školní inspektorka
28. 2. 2025




                                          8/8
