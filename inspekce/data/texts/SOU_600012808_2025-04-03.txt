CSI0X00DJETI




                               Česká školní inspekce
                               Pardubický inspektorát
                         Sukova třída 1556, 530 02 Pardubice
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIE-672/25-E
                                        Sp. zn. ČŠIE-S-9/25-E


Název                               Střední škola obchodní a služeb SČMSD, Polička, s.r.o.
Sídlo                               Nám. B. Martinů 95, Polička-Město, 572 01 Polička
E-mail                              info@ssospolicka.cz
IČO                                 47 469 145
Identifikátor                       600 012 808
Právní forma                        společnost s r.o.
Zastupující                         Ing. Marcela Mrázová
Zřizovatel                          Svaz českých a moravských spotřebních družstev
Místo inspekční činnosti            Nám. B. Martinů 95, Polička
                                    Riegrova 52, Polička
                                    Zákrejsova 142, Polička
Inspekční činnost na místě          3., 7., 9. až 11. 4. a 2. 5. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle § 174 odst. 2
písm. b) a c) zákona č. 561/2004 Sb., o předškolním, základním, středním, vyšším odborném
a jiném vzdělávání (školský zákon), ve znění pozdějších předpisů, včetně hodnocení
naplňování školních vzdělávacích programů.


                                         Charakteristika
Střední škola obchodní a služeb SČMSD, Polička, s.r.o. (dále „škola“) vykonává činnost
střední školy. K termínu inspekční činnosti vzdělávala 443 žáků (navýšení od minulé
inspekční činnosti z 296 žáků), z toho 239 žáků (navýšení ze 108 žáků) v oborech středního
vzdělání s maturitní zkouškou v denní formě vzdělávání (68-43-M/01 Veřejnosprávní
činnost, 66-41-L/01 Obchodník, 69-41-L/01 Kosmetické služby a 64-41-L/51 Podnikání).
V kombinované formě vzdělávání v oborech vzdělání s maturitní zkouškou vzděláva la
14 žáků oboru vzdělání 64-41-L/51 Podnikání. V tříletých oborech vzdělání s výučním
listem zakončených závěrečnou zkouškou se v denní formě vzdělávalo 190 žáků, oproti
loňskému roku došlo k navýšení ze 145 žáků (69-51-H/01 Kadeřník, 66-53-H/01 Operátor
skladování a 69-53-H/01 Rekondiční a sportovní masér). Žáci byli organizo vá ni
v 26 třídách, na teoretické vyučování byli spojováni do různých skupin (spolu různé ročníky
nebo různé obory vzdělání). K termínu inspekční činnosti se ve škole vzdělávalo 47 žáků
se speciálními vzdělávacími potřebami, z toho tři žáci podle individuálního vzdělávac ího
plánu.


                         Hodnocení podmínek vzdělávání
Od poslední inspekční činnosti došlo k 1. 9. 2024 ke změně na pozici zástupce ředitelky
školy pro praktické vyučování. Na základě doporučení ČŠI již nejsou od 1. 9. 2018 přijímá ni
žáci do oborů vzdělání 69-41-L/52 Vlasová kosmetika a 69-41-L/01 Kosmetické služby
(dálková forma vzdělávání). V posledním období byla kritéria pro přijímací řízení
opakovaně upravena tak, aby byli přijímáni žáci s vyšším učebním potenciálem, více
motivovaní pro vzdělávání, což by se mělo do budoucna odrazit v dalším zlepšení výsledků
maturitních a závěrečných zkoušek a v úbytku předčasných odchodů ze školy. V letech 2021
a 2024 byly revidovány školní vzdělávací programy (dále „ŠVP“) v návaznosti na úpravy
rámcových vzdělávacích programů. Byly doplněny digitální kompetence, ekonomické
a finanční vzdělávání a upraven odborný výcvik u oboru vzdělání Obchodník. K 1. 9. 2022
zareagovala škola na rostoucí poptávku trhu práce o aktuální trendy v oblasti zdravého
životního stylu a rozšířila obor Kosmetické služby v rámci revize ŠVP o modul Výživové
poradenství. V oboru vzdělání Veřejnosprávní činnost byla v rámci úprav ŠVP posílena
hodinová dotace anglického jazyka.
Ředitelka školy v souladu s potřebami účastníků vzdělávání uplatňuje systém řízení
založený na otevřené komunikaci a účelném delegování kompetencí. Mezi její priority patří
zejména vytváření bezpečného a podnětného prostředí pro vzdělávání a duševní pohodu
žáků, rozvoj digitálních kompetencí, občanských a environmentálních témat. Škola má jasně
formulovanou vizi a realistickou strategii rozvoje, kterou většina pedagogů sdílí a naplňuje.
Úprava nastavení povinností a zodpovědností předmětových komisí jako metodickýc h
orgánů umožnila ředitelce školy lépe získávat účelnou zpětnou vazbu o podmínkách
a průběhu vzdělávání žáků, příležitostí ke zlepšení je sjednocení formy jejich závěrů pro
plánování i vyhodnocování školních aktivit.
Ředitelka školy opakovaně řeší personální a organizační změny v pedagogickém sboru.
Společně se svými zástupci vyvíjí úsilí k zajištění výuky kvalifikovanými pedagogy. Přesto
ke dni inspekce bylo ve škole několik učitelů bez odborné kvalifikace dokončujících své
vzdělání, což ale ve většině případů nemělo negativní dopad na kvalitu jimi vedené výuky.
Několik učitelů přicházejících z reálné praxe prozatím nemělo dokončené doplňkové
pedagogické studium, ale vzhledem k rozvoji odborných kompetencí žáků byly přínosem
jejich odborná erudice i praktické zkušenosti. Využíváni jsou i experti z praxe. Doporučením
je, i vzhledem k vyššímu počtu začínajících nebo nových učitelů ve škole, důsledné zajištění
jejich podpory například prostřednictvím účelně nastaveného adaptačního plánu. Součástí
jeho realizace by byly i pravidelné vzájemné hospitace s uvádějícími učiteli s následnou
reflexí, která by obsahovala konkrétní doporučení pro začínající učitele. Vhodné by rovněž
bylo zařazovat hospitační činnost mezi učiteli teoretické a praktické výuky. Závěry z těchto


                                            2/8
hospitací by umožnily vyhodnotit např. účelnost využívaných metod a forem výuky
s ohledem na lepší využití teoretických znalostí žáků při praktických činnostech, a tím
účelně plánovat další vhodnou podporu učitelů a jejich další vzdělávání. Vedení školy
podporuje profesní růst pedagogů, realizuje hospitace a poskytuje zpětnou vazbu ke zlepšení
jejich pedagogické práce. Vedení školy má zpracovaný plán dalšího vzdělává ní
pedagogických pracovníků, který zohledňuje jejich individuální zájmy a potřeby školy.
Škola má zajištěny základní prostorové a materiální podmínky pro výuku a plnění školních
vzdělávacích programů. Některé učebny v obou budovách školy byly rekonstruovány
a vybaveny interaktivní tabulí, zázemí pro učitele v Zákrejsově ulici bylo nově upraveno.
Část učeben je stále prostorově nevyhovující. Malé třídy vzhledem k počtu žáků mohou vést
k přeplněnosti, což může negativně ovlivnit kvalitu výuky. K dopadům prostorové
nedostatečnosti patří i snížené podmínky pro individuální přístup k žákům a omezené
možnosti pro interaktivní výuku. Chodby v hlavní budově neumožňují žákům pohodlnou
relaxaci v době přestávky. Materiální vybavení praktické výuky ve škole je na velmi dobré
úrovni, zejména pro obory vzdělání Kosmetické služby a Kadeřník, které v prostředí
kosmetického studia a kadeřnického salonu (U Růže, Riegrova 52) mají k dispozic i
nejmodernější zařízení i ve srovnání se soukromými profesionály oboru v regionu a okolí.
Také žáci oboru vzdělání Obchodník se zaměřením Grafika v marketingu mají k dispozic i
velmi dobře vybavenou učebnu umožňující přijímat a plnit zakázky pro veřejnost. Z důvodu
stále se zvyšující poptávky a také využívání umělé inteligence, byly zakoupeny moderní
programy a technologie, které jsou postupně zařazovány do výuky. Ve všech patrech hlavní
budovy je instalován dotykový digitální panel Ámos, který poskytuje žákům a učitelům
aktuální informace o všech změnách v organizaci a činnosti školy.


                          Hodnocení průběhu vzdělávání
Sledované hodiny v teoretických předmětech (všeobecných a odborných) byly rozdílné,
v závislosti na osobnosti učitele. Většina hodin byla pečlivě připravená, některé byly dobře
strukturované, jiné spíše jednotvárné. Mnohé byly svým obsahem nastavené na nižší úroveň
znalostí, než je žádoucí pro optimální kvalitu poskytovaného vzdělávání. Ve výuce zpravidla
vládla klidná, respektující pracovní atmosféra, žáci respektovali nastavená pravidla.
Komunikace mezi učiteli a žáky byla otevřená, žáci odpovídali na kladené problémové
otázky s využitím příslušné odborné terminologie. Ve dvou hodinách ověřili učitelé osvojené
vědomosti žáků individuálně ústním zkoušením. Hodnocení výsledků žáků bylo ze strany
učitelů objektivní a v souladu s nastavenými pravidly. Prostor k vzájemnému hodnocení
dostali i někteří žáci, sebereflexe žáků byla zaznamenána ojediněle. Vzdělávací cíl hodiny
byl v některých případech zaměňován za téma hodiny. Proto jeho vyhodnocení v závěru
hodiny nebylo vždy efektivní, několikrát k vyhodnocení nedošlo. Doporučením je cíleně
plánovat dostatek času na závěrečné shrnutí a hodnocení hodiny vzhledem k rozvoji žáků,
vhodné by bylo zajištění společné vzdělávací akce se zaměřením na práci s výukovými cíli.
Většina zhlédnutých hodin byla založená na frontálním způsobu výuky, kdy byli do činnosti
zapojeni pouze jednotlivci, kteří odpovídali na občasné otázky položené pedagogy.
V některých případech byla zařazována samostatná práce žáků, méně pak kooperativní
aktivity, které by posilovaly spolupráci a měly pozitivní vliv na účinnost vzdělává ní.
K podpoře efektivity vyučování přispívalo občasné využívání doplňujících výukovýc h
materiálů (pracovní listy apod.) a didaktické techniky, se kterou pracovali jednak
pedagogové a prostřednictvím ní vizualizovali učivo (prezentace, videoukázky), a také žáci,
jež vyhledávali informace, procvičovali si vědomosti i dovednosti (Kahoot, tvorba animac í,
psaní na klávesnici). V několika hodinách učitelé umožňovali žákům vyjádřit vlastní názor


                                            3/8
a využít praktické zkušenosti, vhodně propojovali teorii s praxí a reálným životem.
Ve většině sledovaných hodin pracovali všichni žáci stejným tempem na shodných úkolech.
Směrem k žákům se speciálními vzdělávacími potřebami někdy nahrazoval zadávání
diferencovaných úloh individuální přístup vyučujících. Žáci talentovaní či s rychlejš ím
pracovním tempem často čekali na ostatní až dokončí svoje řešení, jejich učební potenciál
nebyl optimálně využíván, což je příležitostí ke zlepšení do budoucna. Někteří učitelé
získávali zpětnou vazbu o pochopení učiva žáky průběžně, sami hodnotili vědomosti
a aktivitu při zapojení žáků do výuky. V závěru hodin byl zpravidla vytvořen drobný časový
prostor pro shrnutí učiva, které však prováděl pedagog, nikoliv žáci.
Hospitace praktické výuky byly provedeny jak ve školních odborných učebnách, tak
v reálném prostředí školního salonu. Žáci prakticky procvičovali dovednosti masážní
metody, věnovali se nácviku stříhání, barvení a preparaci vlasů. Vhodně pracovali s chybou.
Učitelé vždy žákům demonstrovali správné provedení pracovního úkonu, podle potřeby
žáky vedli individuálně a dohlíželi na správný průběh dílčích technologických procesů.
Nedostatky byly zjištěny při dodržování bezpečnosti práce žáků v oboru Kadeřník (některé
žákyně neměly zajištěné vlasy, na rukou šperky, dlouhé nehty a mobilní telefon v kapse
pracovního oděvu), zápisník bezpečnosti nebyl k dispozici. Bylo patrné, že nejsou
evidovány drobné úrazy. V průběhu inspekční činnosti některé nedostatky byly napraveny.
Výuka byla věcně i odborně správná, podporovala a rozvíjela u žáků pozitivní postoj
k zákazníkovi a k člověku obecně. Organizační pokyny od učitelů byly jasné, srozumite lné
a přiměřené věku (ročníku) žáků, efektivně bylo využito didaktické techniky např.
k promítnutí instruktážního videofilmu s novou masážní technikou. Učitelé sledovali, zda
žáci v průběhu praktických činností dodržují předepsané postupy, zda umí aplikovat
teoretické poznatky v praxi a zda si umí poradit v neobvyklé situaci. Učitelé střídali ve výuce
metody spolupráce ve dvojicích a skupinách, vytvářeli prostor pro individuální a zejména
samostatnou práci. Pro výkon činností, pochopení a procvičování učiva nechávali žákům
dostatek času. Ve výuce byli zohledňováni žáci se speciálními vzdělávacími potřebami,
učitelé jim zadávali úkoly s odpovídající náročností. Vyučovací čas byl využit účelně, žáci
respektovali nastavená pravidla chování, zvláště při práci s klientem. Atmosféra a vybavení
ve školním salonu odpovídala reálnému profesionálnímu prostředí. V závěru hospitované ho
praktického vyučování bylo téměř u všech skupin provedeno hodnocení, jak ze strany
učitelů, tak sebehodnocení výkonu žáků včetně klasifikace. Úspěšnost a kvalitu
vzdělávacího procesu dokládá zvyšující se zájem veřejnosti o poskytované služby
ve školním salonu.


                          Hodnocení výsledků vzdělávání
V jednotlivých předmětech učitelé získané žákovské vědomosti a praktické dovednosti
průběžně monitorují a ověřují obvyklými diagnostickými a evaluačními nástroji. Jejich
úroveň zaznamenávají formou klasifikace. Účinným nástrojem pro hodnocení
individuálních odborných dovedností a vědomostí je povinně vytvářené portfolio žáka
u oboru vzdělání Kosmetické služby. To slouží nejen jako základ pro výsledné hodnocení
v odborném výcviku za ročník, ale také při ukončení vzdělání maturitní zkouškou
a k prezentaci vlastních dovedností a snazšímu uplatnění na trhu práce.
Vedení školy získává zpětnou vazbu o úrovni výuky prostřednictvím externího testování.
Výkony žáků v něm jsou slabé. Příležitostí ke zlepšení je vyhodnocovat společně
s pedagogy problémové segmenty testů za účelem korekce výukových postupů, případně
zajistit vedle zadávání vlastních srovnávacích prověrek další komerční testování.



                                             4/8
Z pohledu celkového hodnocení na vysvědčení patřila na konci 1. pololetí školního
roku 2024/2025 k úspěšným žákům přibližně jejich necelá jedna pětina a stejně velká byla
skupina neprospívajících a nehodnocených žáků. V mnoha případech horší výsledky souvisí
s častou nepřítomností ve vyučování. V tomto pololetí například jedna třetina
žáků 1. ročníku chyběla ve škole více než 100 hodin. Motivovat žáky k pravidelné účasti ve
výuce se zatím nedaří. Důvodem mohou být nepřiměřené nároky některých pedagogů
odrážející se v přísné klasifikaci, kdy například v předmětu základy přírodních věd byl
průměrný prospěch v jedné třetině tříd výrazně horší oproti ostatním předmětům. Nemusí
vyhovovat ani málo aktivizující styl výuky, kdy dominuje učitel a žáci jsou pasivní, nudí se.
Možností, jak zjistit tyto příčiny, je soustředit se na danou oblast v dotazníkových šetřeních.
Pozitivem je, že mezi neúspěšné žáky nepatří větší počet těch se speciálními vzdělávac ími
potřebami.
Škola má zřízené školní poradenské pracoviště, kde působí výchovná poradkyně a dvě školní
metodičky prevence. Výchovná poradkyně se zabývá zejména problematikou vzdělává ní
žáků se speciálními vzdělávacími potřebami, jejich počet se každoročně zvyšuje.
Komunikuje se školskými poradenskými zařízeními a informuje ostatní vyučujíc í
o vhodných metodách práce s těmito žáky. Školní metodičky prevence zpracovávají aktuální
minimální preventivní program, který odpovídá potřebám školy. V rámci prevence
šikanování, násilného chování a dalších obecně problémových jevů je ve škole prováděn
monitoring a screening v třídních kolektivech. Nové třídní kolektivy absolvují adaptační
kurz, jehož součástí je stmelovací program vedený psychology. Při podezření na počátky
nezdravých vztahů v kolektivu, využívá škola sociometrické šetření odborníky ze Střediska
výchovné péče ALFA a tím pomáhá předcházet případným problémům.
Od předešlé inspekční činnosti došlo k dílčímu pozitivnímu posunu ve výsledcíc h
maturitních zkoušek. V jarním a podzimním zkušebním období roku 2024 je úspěšně
zvládlo celkem 89 % žáků, s vyznamenáním prospěla necelá čtvrtina. V oborech vzdělání
66-41-L/01 Obchodník, 68-43-M/01 Veřejnosprávní činnost a 69-41-L/01 Kosmetické
služby byli všichni žáci ve všech dílčích zkouškách úspěšní, v nástavbovém oboru vzdělání
64-41-L/51 Podnikání činil potíže zejména ve společné části maturitní zkoušky didaktický
test z anglického jazyka. Příležitostí ke zlepšení může být intenzivnější práce s cvičnými
didaktickými testy, na jejichž základě pak lze korigovat výuku v posledních týdnech či
měsících před maturitní zkouškou, více procvičovat ty části, jež vykazují nižší úspěšnost.
Závěrečné zkoušky oborů vzdělání 69-51-H/01 Kadeřník a 69-53-H/01 Rekondiční
a sportovní trenér úspěšně složili všichni žáci, 15 % prospělo s vyznamenáním.
Dosahované výsledky vzdělávání žáků vedení školy sleduje a vyhodnocuje. Podrobné
analýzy jsou součástí dokumentace, stěžejní bude nyní věnovat pozornost vyhledá vá ní
konkrétních příčin jednotlivých nepříznivých jevů. Doporučením pro vedení školy je
nastavit jednotná kritéria pro hodnocení výsledků vzdělávání žáků v odborném výcviku
specificky pro každý obor vzdělání a pracoviště. S těmito kritérii by měli být žáci
prokazatelně seznámeni v úvodu školního roku.
Pozitivní bilance hodnocení chování žáků (za poslední dvě uzavřená klasifikační období
jeden snížený stupeň) by měla být dokladem úspěšného osvojování sociálních dovedností
a morálních hodnot, což při velkém počtu vysokých absencí není úplně zřejmé.
Z výchovných opatření převažují pochvaly, a to zejména za reprezentaci školy v soutěžích
a dalších akcích, kázeňská opatření jsou ukládána výjimečně.
Významným aspektem vzdělávání je účast žáků v různých odborných soutěžích, v nichž
pravidelně dosahují úspěchů na regionální i celostátní úrovni.



                                             5/8
                                         Závěry
Vývoj školy
– Na základě doporučení ČŠI již nejsou přijímáni žáci do oborů vzdělání: 69-41-L/52
  Vlasová kosmetika a 69-41-L/01 Kosmetické služby (dálková forma vzdělávání),
– škola zpřísnila požadavky přijímacího řízení do oborů středního vzdělání ukončených
  maturitní zkouškou,
– podařilo se snížit vysokou míru neúspěšnosti žáků u maturitní zkoušky.
Silné stránky
– Materiální podmínky pro praktickou výuku umožňující             nabízet kvalitní služby
  i s ohledem na vybavení dostupné v současnosti, (2.4)
– velmi dobrá úroveň praktického vyučování doložená zájmem veřejnosti, (4.1)
– úspěšnost žáků v odborných soutěžích na regionální i celostátní úrovni. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Závěry hodin bez vyhodnocení míry dosažení cíle a chybějící sebereflexe žáků, (4.2)
– chybějící výraznější diferenciace obtížnosti zadávaných úkolů pro žáky s rychlejším nebo
  pomalejším pracovním tempem v teoretickém vyučování, (4.3)
– málo využívané účelné sebehodnocení výkonu žáků v teoretickém vyučování. (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Důsledně dbát na dodržování zásad bezpečnosti práce žáků v odborném výcviku zejména
  u oboru vzdělání Kadeřník, zaznamenávat i drobné úrazy do deníku bezpečnosti,
– zaměřit se v rámci hospitační činnosti na ukončování hodiny, získání zpětné vazby
  o pochopení učiva žáky a poskytování prostoru žákům pro sebereflexi,
– diferencovat učivo a výrazněji podpořit nadanější žáky zadáním náročnějších úloh, nebo
  nabídkou úloh s rozdílnou náročností,
– nastavit jednotná kritéria platná pro celý školní rok pro hodnocení výsledků vzdělává ní
  žáků v odborném výcviku specificky pro každý obor vzdělání a pracoviště,
  a prokazatelně s nimi žáky seznámit v úvodu školního roku.
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.




                                            6/8
                                     Stanovení lhůty
   Česká školní inspekce v souladu s § 175 odst. 1 školského zákona ukládá ředitelce školy
   ve lhůtě do 30 dnů od marného uplynutí lhůty pro podání připomínek k obsahu
   inspekční zprávy, resp. od doručení stanoviska k připomínkám, přijmout opatře ní
   k odstranění nedostatků zjištěných inspekční činností. Tyto nedostatky jsou
   formulovány v části slabé stránky (oblasti ke zlepšení). Ve stejné lhůtě písemně
   informujte Českou školní inspekci, jaká byla přijata opatření, a to prostřednictvím
   datové schránky (g7zais9).


              Seznam dokladů, o které se inspekční zjištění opírají
 1.    Výpis z rejstříku škol a školských zařízení ze dne 24. 4. 2025
 2.    Záměr rozvoje školy na období 2022 - 2027
 3.    Školní vzdělávací programy jednotlivých oborů vzdělání pro školní rok 2024/2025
 4.    Školní a vnitřní řád střední školy platný od 1. 9. 2024
 5.    Organizační řád školy platný od 1. 9. 2024
 6.    Pravidla pro hodnocení výsledků vzdělávání žáků platné ve školním roce 2024/2025
 7.    Školní matrika pro školní rok 2024/2025 (výběr z dokumentace)
 8.    Rozvrhy hodin tříd a učitelů pro školní rok 2024/2025
 9.    Třídní knihy pro školní rok 2024/2025
10.    Elektronická evidence učiva vedená ve školním roce 2024/2025
11.    Elektronická žákovská knížka žáka (vzorek) vedená ve školním roce 2024/2025
12.    Deník evidence praktického vyučování žáka (vzorek) vedený ve školním roce
       2024/2025
13.    Organizační zajištění odborného výcviku žáků Střední školy obchodní a služeb
       SČMSD, Polička, s.r.o. platné od 1. 9. 2024
14.    Smlouva o obsahu, rozsahu a podmínkách praktického vyučování žáků středních škol
       a středisek praktického vyučování (vzorek) platná ve školním roce 2024/2025
15.    Plán kontrolní a hospitační činnosti, školní rok 2024/2025
16.    Vlastní hodnocení školy za období školního roku 2023/2024 s vazbou na plán rozvoje
       podle dlouhodobého záměru
17.    Dokumenty o realizaci dalšího vzdělávání pedagogických pracovníků, školní rok
       2024/2025 (výběr)
18.    Dokumentace výchovného poradenství a preventivních programů, školní rok 2024/2025
19.    Záznamy jednání pedagogické rady pro školní rok 2024/2025
20.    Doklady k personálním podmínkám školy (aktuální stav, výběr)
21.    Doklady o proškolení BOZ žáků při odborném výcviku ve školním roce 2024/2025
22.    Výroční zpráva o činnosti školy za školní rok 2023/2024




                                             7/8
                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

 PhDr. Martina Kutinová, školní inspektorka, vedoucí inspekčního týmu
 Mgr. Mirka Machková, školní inspektorka
 Mgr. Hana Rozsypalová, školní inspektorka
 Bc. Daniela Růžová, kontrolní pracovnice
 Mgr. Jana Vítková, přizvaná osoba
22. 5. 2025




                                          8/8
