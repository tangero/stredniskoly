CSI0X00DNJYE




                              Česká školní inspekce
                               Ústecký inspektorát
                   W. Churchilla 6/1348, 400 01 Ústí nad Labem
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIU-757/25-U
                                      Sp. zn. ČŠIU-S-146/25 U


Název                               Hotelová škola, Obchodní akademie a Střední
                                    průmyslová škola, Teplice, Benešovo náměstí 1,
                                    příspěvková organizace
Sídlo                               Benešovo náměstí 604/1, 415 01 Teplice
E-mail                              info@sostp.cz
IČO                                 00 555 878
Identifikátor                       600 170 675
Právní forma                        příspěvková organizace
Zastupující                         Mgr. Jiří Nekuda
Zřizovatel                          Ústecký kraj
Místa inspekční činnosti            Benešovo náměstí 604/1, Teplice
                                    Čs. dobrovolců 2865, Teplice
                                    Chelčického 1600/3, Teplice
                                    Poštovní 464/3, Teplice
                                    Smetanovo náměstí 786/1 a 2247, Trnovany, Teplice
                                    Školní 476/3, Teplice
Inspekční činnost na místě          22. 4. 2025 − 25. 4. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání poskytovaného střední
školou podle příslušných školních vzdělávacích programů.
Zjišťování a hodnocení naplnění školních vzdělávacích programů pro střední vzdělává ní
a jejich souladu s právními předpisy a rámcovými vzdělávacími programy.


                                    Charakteristika
Právnická osoba Hotelová škola, Obchodní akademie a Střední průmyslová škola, Teplice,
Benešovo náměstí 1, příspěvková organizace (dále „škola“) vykonává činnost střední školy
a vzdělává žáky v denní formě vzdělávání v oborech vzdělání 18-20-M/01 Informač ní
technologie, 23-41-M/01 Strojírenství, 23-45-M/01 Dopravní prostředky, 63-41-M/02
Obchodní akademie, 65-42-M/01 Hotelnictví, 75-41-M/01 Sociální činnost, 64-41-L/51
Podnikání, 29-54-H/01 Cukrář, 65-51-H/01 Kuchař – číšník. Škola poskytuje stravovací
služby ve dvou školních jídelnách a dvou školních jídelnách – výdejnách. Vzdělává ní
poskytuje škola na třech hlavních pracovištích: hotelová škola sídlí na adrese Smetanovo
náměstí 786/1, obchodní akademie na adrese Poštovní 464/3 a střední průmyslová škola na
adrese Benešovo náměstí 604/1.
K 30. 9. 2024 škola vykázala 1.122 žáků ve 40 třídách v oborech vzdělání zakončených
maturitní zkouškou a 224 žáků v 9 třídách v oborech vzdělání zakončených závěrečnou
zkouškou. Škola eviduje 184 žáků se speciálními vzdělávacími potřebami, pět mimořád ně
nadaných žáků a šest žáků s odlišným mateřským jazykem. Podle individuálního
vzdělávacího plánu se vzdělává osm žáků.
Další informace o škole jsou k dispozici na webových stránkách školy www.sostp.cz.


                         Hodnocení podmínek vzdělávání
Pro efektivní naplňování koncepčních cílů je pro školu stěžejní smysluplná spolupráce se
širokou škálou sociálních partnerů. Zahraniční spolupráce podporuje mobilitu žáků a podílí
se na rozvoji jejich občanských, jazykových i odborných kompetencí. Ke zvyšová ní
odborných kompetencí žáků přispívá realizace odborné praxe a odborného výcviku
u různých zaměstnavatelů. Odborné vzdělávání a profesní rozvoj pedagogů účinně
podporují také besedy a přednášky odborníků nebo stáže pedagogů ve firmách. Především
díky podpoře zřizovatele a zapojováním do různých projektů jsou prostorové a materiálně
technické podmínky průběžně modernizovány, což přispívá ke zvyšování kvality
poskytovaného vzdělávání. Realizace aktivit pro základní školy, prezentace a propagace
školy na veřejnosti včetně využívání sociálních sítí nebo organizace dnů otevřených dveří
významně přispívají ke zvýšení zájmu o vzdělávání ve škole. Od poslední inspekční činnosti
se počet žáků školy zvýšil o cca 50 %, k čemuž přispělo i rozšíření portfolia vzdělávac íc h
oborů, které škola nabízí. Ve školním roce 2018/2019 byl nově otevřen obor vzdělání
Sociální činnost a ve školním roce 2024/2025 proběhlo poprvé přijímací řízení do oboru
vzdělání Ekonomické lyceum. Cíle v oblasti efektivity a kvality poskytovaného vzdělává ní
se daří naplňovat pouze částečně, ve výuce přetrvávají některé nedostatky zjištěné při
předchozí inspekční činnosti. Čtenářská gramotnost je podporována především v rámci
jazykového vzdělávání, v ostatních předmětech se ve větší míře účelné čtenářské aktivity
zařazovat příliš nedaří.
Organizační, řídicí a kontrolní kompetence jsou účelně rozděleny mezi ředitele a jeho
zástupce pro teoretické a praktické vyučování na jednotlivých pracovištích. Jejich pravidelné


                                            2/8
i operativní porady a běžná komunikace se všemi účastníky výchovně-vzdělávacího procesu
zajišťují bezproblémový přenos informací. Přestože vedení školy pravidelně vyhodnoc uje
činnost školy a získává zpětnou vazbu od žáků, učitelů a zákonných zástupců, v průběhu
inspekční činnosti někteří pedagogové uváděli, že nemohou bez obav rozporovat kroky
vedení a kolegů, pokud s nimi nesouhlasí. Podobně část žáků uváděla, že nemohou učitelům
říct, pokud s nimi v něčem nesouhlasí, a že neshody s učiteli nejsou řešeny. Kontrola
pedagogického procesu probíhá plánovitě formou hospitací ředitele a jeho zástupců.
Metodická podpora poskytovaná pedagogům k jejich práci však není dostatečně účinná, a to
především v oblasti diferenciace a individualizace vzdělávání, využívání formativního
hodnocení nebo rozvoje hodnoticích dovedností žáků. Zejména v odborných předmětech
převažuje frontální forma výuky s nízkým zapojením žáků a práce se vzdělávacím cílem
není dostatečně efektivní. Do činnosti školy se vhodně zapojuje studentská rada, která je
aktivní především v obchodní akademii. Zástupci tříd se pravidelně scházejí, vyjadřují se
k činnosti školy a pořádají akce v průběhu školního roku.
Stabilní pedagogický sbor se díky nárůstu počtu žáků podařilo rozšířit o další odborníky
z praxe. Většina pedagogů, kteří nesplňují kvalifikační předpoklady, si je doplňují
odpovídajícím studiem. K sdílení zkušeností využívají učitelé každodenní kontakt v rámci
jednotlivých pracovišť a setkávání v předmětových komisích. Ke vzájemným hospitacím,
které by vedly ke zkvalitnění pedagogického procesu, se daří motivovat jen některé učitele,
především začínající učitele, kterým poskytují podporu uvádějící učitelé. Další vzdělává ní
pedagogů je plánováno na základě podnětů učitelů, dle potřeb školy a zjištění z hospitační
činnosti. Přesto jeho zaměření dostatečně nereflektuje zjištěné nedostatky a získané
poznatky se nedaří účinně implementovat do výuky. Poradenské služby ve škole poskytují
dvě výchovné poradkyně a tři metodičky prevence. Systém poradenských služeb, vzájemná
spolupráce a způsob sdílení informací s vyučujícími je funkční, avšak vzájemná spolupráce
mezi jednotlivými pracovišti je spíše formální.
Esteticky upravené a výukově podnětné prostředí budov vytváří příznivé podmínky pro
vzdělávací proces ve všech pracovištích školy. Výuku realizují pedagogové v učebnách
vybavených digitálními technologiemi, počítačové učebny využívají nejen pro odborné
předměty, pohybové dovednosti rozvíjejí v tělocvičnách s posilovnami. Dostatečná kapacita
školy umožňuje dělení tříd, zejména při výuce jazyků. Prostorové a materiální podmínky pro
odborné vzdělávání se významně zkvalitnily, a to především pro gastronomické obory.
Efektivně jsou využívána kuchařská studia, učebny stolničení i dílny pro praktickou výuku
technických oborů.


                          Hodnocení průběhu vzdělávání
Sledované hodiny všeobecně vzdělávacích předmětů začínaly seznámením s tématem
a strukturou hodiny, jen někteří učitelé efektivně pracovali se vzdělávacím cílem. Názornost
výuky byla vhodně podpořena využitím digitálních technologií, moderních učebnic,
pracovních sešitů a připravených pracovních listů. Vyučující věnovali dostatečný prostor
procvičení a upevnění učiva, při kterém poskytovali žákům individuální podporu. Zadávané
úkoly však nebyly diferencované a individualizované podle kognitivních schopností
jednotlivých žáků, jen ojediněle byli žáci vedeni k rozvoji hodnoticích dovedností. Hodiny
předmětů vzdělávací oblasti Jazykové vzdělávání byly pečlivě připravené a zaměřené na
rozvoj čtenářských a komunikativních dovedností žáků. Klíčovým prvkem výuky bylo čtení
s následnou diskusí. Po přečtení různorodých textů následovala skupinová či individuá lní
práce, při které texty žáci interpretovali a vyjadřovali své názory, což podporovalo jejich
kritické myšlení a schopnost argumentace. Průběžné motivační hodnocení, poskytovaná


                                            3/8
zpětná vazba žákům a pozitivní přístup učitelů směřovaly k naplnění cílů. V hodinách se
vhodně střídala role žáků a učitele, který podporoval žáky v samostatné nebo týmové práci
rozvíjející jejich vrstevnické vztahy a spolupráci. V dalších předmětech všeobecně
vzdělávacího charakteru učitelé účelně zařazovali různé metody a formy výuky, nejčastěji
však společnou práci. Sporadicky byli žáci vedeni k práci s texty, která by rozvíjela jejich
čtenářské dovednosti. I když učitelé zařazovali vyhledávání informací na internetu,
k efektivní práci s informačními zdroji žáci vedeni nebyli. Vrstevnické hodnocení při
kooperativních činnostech nevyužili, jen ojediněle použili prvky formativního hodnocení.
Teoretická výuka odborných předmětů probíhala převážně frontálně s využitím výkladu
a řízeného rozhovoru, často vhodně doplněná samostatnou prací žáků. V hodinách pracovali
učitelé převážně s tématem hodiny, s cílem pouze ojediněle, což omezovalo vyhodnoce ní
jeho naplnění. Při výkladu nového učiva pedagogové navazovali na dříve osvojené znalosti
a dovednosti žáků. Na pokládané otázky žáci odpovídali bez obav z chyby, pedagogům se
však nedařilo účinně aktivizovat a zapojovat do výuky všechny žáky. Názornost výkladu
podpořili pedagogové účelným využitím digitální techniky. Poznatky byly vhodně
propojovány se zkušenostmi žáků z praxe a aplikovány do reálných situací. V některých
hodinách byli žáci vedeni k vyhledávání informací v online prostředí, k efektivní práci
s různými informačními zdroji a kritickému posuzování získaných informací však vedeni
nebyli. V závěru výuky pedagogové shrnovali probrané téma a někdy otázkami ověřovali
pochopení ze strany žáků, jejich hodnoticí dovednosti však rozvíjeny nebyly.
Praktické vyučování probíhalo ve všech navštívených hodinách v klidné pracovní atmosféře .
Žáci se aktivně zapojovali do výuky, bez ostychu diskutovali a pokládali otázky. Dodržovali
nastavená pravidla, což přispívalo k plynulému průběhu výuky. Vyučující často efektivně
pracovali s chybami žáků a dokázali je využít jako příležitost k učení. Pozitivem bylo účelné
propojování teoretické a praktické složky vzdělávání, které podporovalo hlubší porozumění
probíranému učivu.


                          Hodnocení výsledků vzdělávání
Škola informuje zákonné zástupce o průběhu a výsledcích vzdělávání prostřednictvím
elektronického informačního systému, na pravidelných třídních schůzkách a v případě
potřeby při individuálních konzultacích. K ověřování dosažených výsledků vzdělávání podle
školního vzdělávacího programu využívají pedagogové standardní evaluační nástroje.
V prvním ročníku jsou žákům pro zjištění úrovně znalostí a dovedností zadávány vstupní
testy z anglického jazyka, které škola využívá pro rozdělení žáků do vzájemně prostupných
skupin. Škola sleduje a vyhodnocuje individuální a skupinové výsledky vzdělávání, na
jednáních pedagogické rady jsou sumarizovány a na předmětových komisích je pedagogové
analyzují. Žáky ohrožené školním neúspěchem identifikují jednotliví učitelé na základě
průběžné klasifikace. Škola přijímá opatření k předcházení školní neúspěšnosti (konzultace,
individuální a skupinová doučování, podpora třídních učitelů a členů školního poradenského
pracoviště, spolupráce se zákonnými zástupci), jejich účinnost se však projevuje především
u maturitních ročníků, ostatní žáky se k využití nabízené podpory motivovat příliš nedaří.
V rámci přípravy k maturitní zkoušce škola realizuje širokou nabídku skupinového nebo
individuálního doučování. Ve výuce jsou opakovaně zařazovány úlohy z didaktických testů
společné části maturitní zkoušky, jejichž výsledky jsou využívány k procvičování jevů,
v nichž žáci nejvíce chybují, či k nácviku používání správných strategií při řešení úloh. Od
poslední inspekční činnosti se účinnost podpory projevila zlepšením výsledků při
ukončování vzdělávání maturitní zkouškou, a to především u oborů vzdělání, v nichž škola


                                            4/8
vykazovala největší neúspěšnost. Ve zkušebním období roku 2023 měla škola v oborech
vzdělání Podnikání, Hotelnictví, Obchodní akademie a Strojírenství hrubou neúspěšnost
(poměr počtu žáků zkoušku nekonajících nebo neúspěšných a žáků ke zkoušce přihlášenýc h)
u maturitní zkoušky celkem nižší nebo srovnatelnou s ČR v dané skupině oborů. V některých
oborech však není účinnost přijatých opatření dostatečná, hrubá neúspěšnost školy byla
výrazně vyšší než průměr v dané skupině oborů v ČR. Týkalo se to oborů vzdělání Sociální
činnost (škola 36,4 %, ČR 11,4 %), Informační technologie (škola 21,6 %, ČR 9,4 %)
a Dopravní prostředky (škola 30 %, ČR 20 %). Ve zkušebním období roku 2024 škola opět
uspěla v oborech vzdělání Obchodní akademie a Strojírenství, v oboru vzdělání Informač ní
technologie se výsledky školy výrazně zlepšily (škola 10,6 %, ČR 7,7 %). Přestože také
v oborech vzdělání Sociální činnost (škola 22,2 %, ČR 9,5 %) a Dopravní prostředky (škola
17,7 %, ČR 7,7 %) se výsledky školy zlepšily, byly ve srovnání s ostatními školami v ČR
v dané skupině oborů stále výrazně horší.
Úspěšnost žáků při ukončování vzdělávání závěrečnou zkouškou účinně podporuje realizace
tzv. postupových zkoušek, při kterých si žáci zkouší závěrečné zkoušky nanečisto. Při
hodnocení využívají učitelé formativní hodnocení a žáky vedou k sebehodnocení.
K efektivitě přípravy dále přispívá využívání online elektronických výukových materiálů.
Úspěšnost školy v těchto oborech je cca 88 % a je v jednotlivých oborech srovnatelná.
Členky školního poradenského pracoviště mají jasně rozdělené kompetence a na
jednotlivých pracovištích úzce spolupracují. Aktuální problémy řeší spolu se zástupci vedení
školy na pravidelných schůzkách. Předávání informací mezi nimi probíhá systematick y,
nastavené postupy jsou funkční. Monitoring žáků se speciálními vzdělávacími potřebami
a jejich evidence probíhá efektivně ve spolupráci školy s příslušnými školskými
poradenskými zařízeními. Vyhodnocování účinnosti poskytovaných podpůrných opatření
žákům probíhá ve spolupráci s jednotlivými učiteli. Výchovné poradkyně v případě potřeby
konzultují vhodné postupy a uplatňování stanovených doporučení s poradenskými
zařízeními. Realizace podpůrných opatření ve výuce je účinná a přispívá ke snížení školní
neúspěšnosti žáků. Podpora žákům nadaným či s výrazným zájmem o předmět je realizo vá na
zejména aktivním přístupem pedagogů k těmto žákům mimo běžnou výuku, žákům
poskytují individuální konzultace a podporují je při přípravě na soutěže. Kariérní
poradenství škola žákům poskytuje systematicky. Výchovné poradkyně podávají žákům
v rámci individuálních konzultací informace o možnostech dalšího uplatnění na trhu práce.
Účinná je spolupráce s absolventy školy, s vysokými školami i se zaměstnavateli formou
besed, exkurzí a účasti odborníků ve výuce. Úspěšně jsou využívány také další akce
pořádané různými subjekty (např. veletrh Gaudeamus).
Systém školní prevence převážně účinně reaguje na aktuální potřeby školy. Hlavní cíl,
kterým je včas podchytit rizikové projevy chování žáků a účinně jim předcházet, se daří
naplňovat. Adaptační a sportovní kurzy, komplexní programy pro jednotlivé třídy
i specifické programy primární prevence, která je nedílnou součástí i výuky některých
předmětů, se úspěšně podílejí na posilování prosociálních vztahů v třídních kolektivec h.
Jakékoliv náznaky problémového chování jsou řešeny bezodkladně, což přispívá k jejich
minimalizaci. K včasnému zachycení výskytu rizikových jevů napomáhá i pravidelná
realizace třídnických hodin a anonymní schránka důvěry. Při zajištění preventivníc h
programů škola účinně spolupracuje s mnoha externími odborníky.
Žáci jsou motivováni k účasti v celé řadě předmětových, odborných a sportovních soutěžích.
Úspěchy získávají na všech úrovních, včetně republikové. Zúčastnili se například logické
olympiády, soutěže Technowizz, soutěže Ekonomický tým a různých gastronomick ýc h
soutěží (Svačinka Rio Mare, Gastrojunior Bidfood Cup atd.). V průběhu studia mají



                                            5/8
příležitost účastnit se odborných kurzů, například sommeliérského nebo baristického kurzu.
V rámci volnočasových aktivit podporuje škola zájem žáků o sport a podílí se na realizac i
sportovních utkání. Důležitou součástí aktivit školy jsou také tematicky zaměřené
projektové dny (např. Gastroden na hotelové škole) nebo zapojování do různých programů
(např. EPAS – program, ve kterém školy usilují o status vyslanecké školy Evropského
parlamentu).


                                          Závěry
Vývoj školy
– Škola i nadále modernizuje materiálně-technické podmínky pro vzdělávání, a to jak
  v oblasti vybavení pro výuku, tak v oblasti prostor, kde vzdělávání probíhá. Přispívá
  k tomu spolupráce se zřizovatelem i doplňková činnost školy.
– Efektivní prezentací školy na veřejnosti se podařilo od poslední inspekční činnosti navýšit
  celkový počet žáků školy.
– Od školního roku 2018/2019 se ve škole vzdělávají žáci v oboru vzdělání 75-41-M/01
  Sociální činnost. Ve školním roce 2024/2025 proběhlo poprvé přijímací řízení do oboru
  vzdělání 78-42-M/02 Ekonomické lyceum.
– Škola i nadále realizuje rozsáhlou spolupráci s velkým počtem sociálních partnerů včetně
  zahraničních, která přispívá k rozvoji kompetencí žáků.
– Žáci jsou i nadále zapojováni do četných aktivit, kterými jsou různé soutěže, projekty,
  zájmové činnosti a další.
– V oblasti výsledků vzdělávání se škole podařilo zlepšit výsledky při ukončování
  vzdělávání maturitní zkouškou v oborech Hotelnictví, Dopravní prostředky a Informač ní
  technologie, i když v oboru vzdělání Dopravní prostředky je úspěšnost ve srovnání
  s republikovým průměrem v dané skupině oborů stále výrazněji nižší.
– Od poslední inspekční činnosti přetrvávají ve výuce některé nedostatky: ojedinělé
  využívání aktivizujících metod a forem výuky v odborných předmětech, málo efektivní
  práce se vzdělávacím cílem, nedostatečný rozvoj hodnoticích dovedností žáků,
  sporadické využívání formativního hodnocení, nízká míra diferenciace a individualizace
  zadávaných úkolů podle kognitivních schopností jednotlivých žáků.
Silné stránky
– Spolupráce se zaměstnavateli a dalšími sociálními partnery včetně zahraničních efektivně
  podporuje odborné kompetence žáků a přispívá k naplňování profilu absolventa. (1.5)
– Materiální vybavení pro odborné vzdělávání především gastronomických oborů odpovídá
  současným trendům a zajišťuje tak kvalitní přípravu budoucích absolventů. (2.4)
– Zapojování žáků do různých soutěží, přehlídek, projektové činnosti a dalších
  nadstandardních aktivit efektivně podporuje rozvoj občanských kompetencí žáků. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Metodická podpora poskytovaná pedagogům k jejich práci není dostatečně účinná pro
  zkvalitňování vzdělávacího procesu. (2.3)


                                             6/8
– Žáci jsou především v odborných předmětech sporadicky vedeni k efektivní práci
  s různými informačními zdroji, zřídka jsou využívány metody podporující rozvoj
  kritického myšlení. (4.2)
– Absence diferenciace neumožňuje výuku dostatečně přizpůsobovat individuá lním
  potřebám žáků. Závěry vyučovacích hodin především odborných předmětů nejsou účelně
  využívány k efektivní zpětné vazbě o dosažení vzdělávacích cílů. Žáci nejsou vedeni
  k rozvoji hodnoticích dovedností. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Systematicky využívat zjištění z evaluace školního klimatu a přijímat účinná opatření se
  zaměřením na vztahy mezi vedením, pedagogy a žáky.
– Poskytovat pedagogům efektivní zpětnou vazbu z hospitační činnosti, která přispěje ke
  zkvalitnění pedagogického procesu.
– Další vzdělávání pedagogů zaměřit na nedostatky zjištěné při inspekční činnosti
  (diferenciace výuky, práce se vzdělávacím cílem a jeho vyhodnocování, rozvoj
  hodnoticích dovedností žáků, formativní hodnocení).
– Využívat ve výuce různé informační zdroje a rozvíjet kritické myšlení žáků.
– Ve struktuře hodiny pracovat se vzdělávacím cílem, v závěru hodiny poskytovat žákům
  efektivní zpětnou vazbu o jeho dosažení.
– Diferencovat a individualizovat zadávané úkoly a vzdělávací obsah dle kognitivníc h
  předpokladů jednotlivých žáků.
– Vést žáky k rozvoji hodnoticích dovedností.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).

            Seznam dokladů, o které se inspekční zjištění opírají
 1.   Úplné znění zřizovací listiny příspěvkové organizace Ústeckého kraje č. j.: 56/2001
      (ze dne 2. 1. 2025) včetně příloh
 2.   Jmenování ředitele školy s účinností od 1. 8. 2012, potvrzení o pokračování ve funkci
      s účinností od 1. 8. 2024
 3.   Výroční zpráva o činnosti školy za školní rok 2023/2024
 4.   Výpisy z rejstříku škol a školských zařízení MŠMT (ze dne 17. 4. 2025)
 5.   Výkazy o střední škole (M 8) podle stavu k 30. 9. 2024
 6.   Školní řád včetně klasifikačního řádu s účinností od 1. 9. 2023


                                            7/8
 7.   Školní vzdělávací programy vyučovaných oborů vzdělání platné ve školním roce
      2024/2025
 8.   Koncepce rozvoje školy, období 2018-2024, včetně vyhodnocení (ze dne 22. 1. 2019
      a 31. 7. 2023)
 9.   Koncepce rozvoje školy, období 2024-2030
10.   Vlastní hodnocení školy 2024-2026 (ze dne 26. 8. 2024)
11.   Školní matrika, školní roky 2023/2024, 2024/2025 do termínu inspekční činnosti
      (vzorek)
12.   Třídní knihy, školní rok 2024/2025 do termínu inspekční činnosti (vzorek)
13.   Dokumentace k ukončování vzdělávání maturitní zkouškou, zkušební období roků
      2023-2025
14.   Plán dalšího vzdělávání pedagogických pracovníků, školní rok 2024/2025
15.   Personální dokumentace pedagogických pracovníků vedená k termínu inspekční
      činnosti (vzorek) včetně osvědčení z dalšího vzdělávání
16.   Záznamy z pedagogické rady a z jednání předmětových komisí, školní roky
      2023/2024 a 2024/2025 k termínu inspekční činnosti (vzorek)
17.   Dokumentace k výchovnému poradenství a prevenci rizikového chování žáků vedená
      k termínu inspekční činnosti
18.   Inspekční zpráva České školní inspekce č. j.: ČŠIU-1596/17-U (ze dne 13. 11. 2017)
19.   Webové stránky školy: http://www.sostp.cz


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.

Složení inspekčního týmu a datum vyhotovení inspekční zprávy

 Ing. Anna Kejřová, školní inspektorka, vedoucí inspekčního týmu
 Mgr. Lucie Frajsová, školní inspektorka
 Mgr. Ilona Hronová, školní inspektorka
 Bc. Jana Sejvalová, kontrolní pracovnice
 PhDr. Hana Šťastná, školní inspektorka
 Ing. Mgr. Alena Valtová, školní inspektorka
 PhDr. Karel Vratišovský, odborník v oblasti gastronomických oborů a hotelnictví
16. 6. 2025



                                          8/8
