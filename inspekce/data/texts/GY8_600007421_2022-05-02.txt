                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                           Čj. ČŠIS-764/22-S


Název                                Gymnázium Mnichovo Hradiště, příspěvková
                                     organizace
Sídlo                                Studentská 895, 295 01 Mnichovo Hradiště
E-mail                               gmh@gmh.cz

IČ                                   48 683 906
Identifikátor                        600 007 421
Právní forma                         příspěvková organizace
Zastupující                          PhDr. Lenka Sosnovcová
Zřizovatel                           Středočeský kraj
Místo inspekční činnosti             Studentská 895, Mnichovo Hradiště
Termín inspekční činnosti            2., 4. − 6. května 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Zjišťování a hodnocení podmínek, průběhu a výsledků středního vzdělávání podle
příslušných školních vzdělávacích programů (dále ŠVP), jejich naplňování a soulad
s právními předpisy a rámcovými vzdělávacími programy podle § 174 odst. 2 písm. b) a c)
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů.


                                          Charakteristika
Příspěvková organizace (dále „škola“) vykonává činnost střední školy. K termínu inspekční
činnosti škola vzdělává 320 žáků v denní formě osmiletého (221 žáků) a čtyřletého (99 žáků)


2021/2022
oboru vzdělání Gymnázium. Naplněnost školy od minulé inspekční činnosti se zvýšila a činí
100 %. Škola aktuálně vzdělává 16 žáků se speciálními vzdělávacími potřebami a dva žáky
cizince bez jazykové bariéry. Škola sídlí v pronajatých prostorách budovy, ve které spolu se
základní školou využívá mj. dvě tělocvičny, sportovní areál a školní jídelnu.


                         Hodnocení podmínek vzdělávání
Ředitelka školy (dále „ředitelka“) působí ve funkci šestým rokem. Ve své činnosti vychází
z vize rozvoje školy, která je realizována s cílem, aby absolventi školy získali dobré
předpoklady pro své další studium a profesní uplatnění. Dílčí záměry se postupně daří
naplňovat. Výsledky žáků se zlepšují, ve výuce jsou účelně využívány prostředky
informačních technologií. Škola se úspěšně zapojuje do mezinárodního projektu Erasmus+
a vhodně pokračuje v systematickém rozvíjení matematické gramotnosti a projektovém
vyučování. ŠVP jsou zdařile inovovány, ve vyšších ročnících škola podporuje osobnostní
rozvoj žáků širší nabídkou volitelných seminářů. Částečně se daří zavádět formativní
hodnocení.
Řídicí a kontrolní činnost ředitelky je systematická a plánovitá. Ředitelka účelně
spolupracuje se svými zástupcem, vedoucími předmětových komisí a školním poradenským
pracovištěm. Pedagogická rada pravidelně projednává zásadní pedagogické dokumenty
a výsledky vzdělávání. V předmětových komisích učitelé kromě organizač ních záležitos tí
převážně účinně projednávají používání efektivních vyučovacích metod a opatření
ke zvýšení kvality vyučování. Průběh výuky cíleně hodnotí vedení školy a případně také
učitelé při vzájemných hospitacích.
Vzdělávání zajišťuje dlouhodobě stabilní odborně kvalifikovaný pedagogický sbor. Další
vzdělávání pedagogických pracovníků odpovídá potřebám školy. Větší míru zapojení
zaměstnanců do něj umožnilo aktivní zapojení školy do projektu Šablony. Škola dlouhodobě
podporuje zahraniční mobilitu učitelů. Spolupráce se školami z různých evropských zemí
tak přispívá ke vzájemné výměně zkušeností a k jejich profesnímu rozvoji. Členové školního
poradenského pracoviště úzce a účelně spolupracují navzájem a s ostatními učiteli.
Materiální podmínky pro vzdělávání se průběžně zkvalitňují zvláště ve vybavení prostředky
informačních a komunikačních technologií. Od předešlé inspekční činnosti se zlepšily
prostorové podmínky pro školní poradenské pracoviště.
Bezpečnosti a ochraně zdraví věnuje škola patřičnou pozornost stanovením pravidel
a postupů ve vnitřních předpisech, o nichž jsou žáci prokazatelně poučováni. Míra
úrazovosti byla v posledních čtyřech školních rocích proměnlivá, škola aktivně přijímá
opatření ke jejímu snížení.
Zprostředkování informací uvnitř i vně organizace je zajištěno funkčními způsoby,
především využíváním elektronické komunikace. Škola udržuje prospěšné partnerské vztahy
se spolkem rodičů a účastní se komunitních akcí.


                          Hodnocení průběhu vzdělávání
Ve všech hospitovaných hodinách probíhala výuka v přátelské atmosféře založené
na vstřícném přístupu učitelů a vzájemném respektu. Hodiny byly většinou dobře
organizačně a metodicky připraveny. Díky tomu byli téměř ve všech hodinách žáci účinně
aktivizováni. Zvolené vzdělávací strategie v převážné míře odpovídaly schopnostem
a individuálním potřebám žáků. Většinou účelné využívání digitální techniky podporovalo



2021/2022                                    2
názornost výuky. Ve sledované výuce byla jen v nízké míře věnována pozornost
didaktickému závěru vyučovacích hodin pro potřebné shrnutí probraného učiva
a vyhodnocení splnění vzdělávacího cíle. Také vzájemné hodnocení žáků a jejich
sebereflexe učebního výkonu byly využity spíše ojediněle.
Ve výuce českého jazyka a literatury učitelé správně rozvíjeli dosavadní žákovské znalosti
a dovednosti a ve všech hodinách k tomu příhodně využívali kooperativních forem práce
kombinované se samostatnou prací. Žáci správně rozvíjeli čtenářskou gramotnost,
interpretovali umělecký text, efektivně pracovali s chybou a sdíleli a porovnávali své názory.
Zdařile rozvíjeli svůj písemný projev.
Zvolené vzdělávací strategie ve sledované výuce cizích jazyků odpovídaly charakteru
probíraného učiva a stanoveným vzdělávacím cílům. Rozvíjely zejména vědomosti
a dovednosti žáků, kteří účelně pracovali s různými informačními zdroji. Učitelé vhodně
uplatňovali různé organizační formy výuky, především práci ve dvojicích a skupinovo u
práci, dále samostatnou práci a okrajově frontální výuku. Většinou efektivní a promyšle né
střídání poslechu s porozuměním, komunikace, práce s textem, procvičování gramatick ýc h
struktur a slovní zásoby vedlo k žádoucí aktivizaci žáků. Učitelé důsledně vedli téměř
všechny hodiny v cizím jazyce a většinou vyžadovali od žáků obsahově náročnou
komunikaci.
V hospitované výuce společenskovědního vzdělávání učitelé vyváženě uplatňovali jak
předávání hotových poznatků, tak i možnost samostatného uvažování žáků, kteří náležitě
využívali poznatky z reálného života. Ve většině hodin převažovala skupinová práce, při
které žáci efektivně spolupracovali.
Ve sledované výuce matematiky učitelé účinně rozvíjeli dosavadní znalosti a dovednosti
žáků. Žáci efektivně pracovali v organizačně pestrých hodinách zaměřených na rozvoj
matematické gramotnosti a kritického myšlení a na práci s informacemi. Časté využití
kooperativních forem práce aktivizovalo žáky a podporovalo rozvoj jejich sociálníc h
kompetencí či kompetencí k řešení problému i schopnost formulace vlastního názoru
a argumentace. Učitelé vhodně aplikovali některé prvky Hejného metody výuky
matematiky, vedli žáky k hledání možných variant řešení příkladů. Zdařile byla uplatněna
obsahová i časová diferenciace učebních úloh podle individuálních vzdělávacích potřeb žáků
včetně žáků nadaných. V přibližně třetině výuky přispělo promyšlené využití formativního
hodnocení ke zvýšení efektivity vzdělávání.
V přírodovědném vzdělávání se hodiny vyznačovaly promyšlenou strukturou, účelností
didaktických postupů a propojováním mezipředmětových vazeb. Učitelé často uplatnili
kromě frontální výuky či samostatné práce také kooperativní formy práce, vedli žáky ke
spolupráci při řešení zadaného úkolu. V průběhu výuky koordinovali jednotlivé činnosti
a poskytovali žákům dostatečný časový prostor pro vypracování učební úlohy. V části výuky
byli žáci účinně aktivizováni častým zařazováním inovativních výukových metod včetně
didaktické hry. Systematicky byla podporována názornost výuky cíleným využívá ním
učebních pomůcek či přehledných schémat a výukových videí. V části hodin byla vhodným
zařazením dovednostně-praktických metod podporována schopnost žáků aplikovat
teoretické poznatky a dodržovat správný postup při laboratorním cvičení.
Ve sledované výuce informatiky byli žáci náležitě aktivizováni prací s počítačovým
programem, přičemž si k tomu mohli volit formu skupinové či samostatné práce. Byla
zřejmá zdařilá práce s chybou. Probírané učivo mělo správně vazbu na praktické využití.
Sledované hodiny tělesné výchovy byly dobře organizačně připraveny a realizovány. Žáci
efektivně prováděli průpravné cviky, zapojovali se do určených pohybových aktivit i do


2021/2022                                     3
týmové hry za důsledného dodržování bezpečnostních pravidel. Část výuky byla vedena
metodou CLIL, komunikace mezi učitelem a žáky účelně probíhala v anglickém jazyce.
Pohybové dovednosti žáků škola aktivně rozvíjí organizováním cyklistických, vodáckých
a lyžařských kurzů a sportovního kroužku.


                          Hodnocení výsledků vzdělávání
Při posuzování míry dosažení výstupů ŠVP škola účelně využívá četné interní nástroje,
například ústní zkoušení, pololetní a srovnávací testy, seminární a ročníkové práce. Vhodně
je doplňuje i nástroji externími, např. výsledky žáků v olympiádách, soutěžích
a mezinárodních jazykových zkouškách. Příležitostí ke zlepšení je využívat externí nástroje
ve větší míře pro systematické porovnávání celkových výsledků žáků v rámci přísluš né
skupiny oborů vzdělání. Informace o průběžném hodnocení jsou žákům i zákonným
zástupcům operativně dostupné prostřednictvím informačního systému.
Škola průběžně sleduje výsledky vzdělávání žáků, které předmětové komise hodnotí,
analyzují a přijímají opatření ke zkvalitňování vzdělávacího procesu. Výsledky učitelé řeší
účelně také ve spolupráci se školním poradenským pracovištěm. V hodnoceném období tří
posledních školních roků se výsledky žáků v průběhu vzdělávání postupně zlepšovaly.
V obou oborech vzrostl podíl žáků prospívajících s vyznamenáním, zatímco ve školním roce
2018/2019 činil přibližně 40 %, ve školním roce 2020/2021 dosáhl více než 60 %. Zlepšil se
rovněž průměrný prospěch žáků na 1,4. Žákům se daří zvládat nároky gymnaziálního
vzdělávání, neprospívají jen výjimečně. Z mezioborového porovnání je zřejmé, že
dlouhodobě jsou ve studiu úspěšnější žáci osmiletého gymnázia. Tento rozdíl je patrný i při
srovnání průběžných výsledků žáků čtyřletého gymnázia a žáků srovnatelných ročníků
osmiletého gymnázia.
Absence žáků ve výuce ve školních letech 2019/2020 a 2020/2021, tj. v období s distančním
vzděláváním, klesla o třetinu, resp. o polovinu oproti roku 2018/2019 s plně prezenční
výukou. Neomluvené hodiny se téměř nevyskytly. Po obnovení prezenční výuky ve školním
roce 2021/2022 se ale absence žáků zvýšila. Tento nárůst je zřejmý zejména v osmile té m
oboru. Škola se případy zvýšené absence zabývá, řeší je individuálně v součinnosti se
zákonnými zástupci.
Výsledky žáků při ukončování studia maturitní zkouškou (dále MZ) se v období distančního
vzdělávání podařilo výrazně zlepšit. Zatímco ve školním roce 2018/2019, tj. v období s plně
prezenční výukou, byla hrubá neúspěšnost (podíl žáků neúspěšných u MZ nebo zkoušku
nekonajících z celkového počtu přihlášených) podstatně vyšší než průměr stejného oboru
vzdělání v republice, v následujících dvou školních rocích všichni žáci uspěli. Vyšší
neúspěšnost žáků ve školním roce 2018/2019 byla dána zejména výsledky žáků čtyřletého
oboru, a to ve společné části MZ. Žáci byli nejméně úspěšní v dílčí zkoušce z českého jazyka
a literatury.
K prevenci neprospěchu a k zajištění úspěšnosti žáků při ukončování vzdělávání jsou účelně
využívány obvyklé postupy, např. individuální online či prezenční konzultace a maturitní
semináře. Učitelé také vhodně poskytují žákům prostřednictvím online platformy výukové
materiály, zadání pro domácí práci či podklady doplňující probrané učivo včetně vybraných
úkolů pro nadané žáky. Průběžně probíhá systematická podpora žáků v rámci doučování.
Škola reflektuje vzdělávací potřeby žáků se speciálními vzdělávacími potřebami.
Pedagogové jsou účelně informováni o jejich individuálních potřebách a jejich prospěch je
srovnatelný s ostatními žáky. Škola si je vědoma důležitosti pozitivní motivace a dbá na
oceňování svých žáků, počet pochval výrazně převyšuje počet kázeňských opatření.


2021/2022                                    4
Škola motivuje žáky k účasti v soutěžích a olympiádách, jejich úspěšnost sleduje
a vyhodnocuje. Žáci dosahují úspěchů v regionálních a vyšších kolech, např. v matematice,
cizích jazycích, českém jazyku a literatuře a či technicky zaměřených soutěžích. Dlouhodobě
škola podnětně realizuje projektové vyučování, a to v rozmanité podobě jak školních, tak
i mezinárodních projektů. Při něm systematicky dochází k výrazné podpoře
mezipředmětových vztahů, sociálních vrstevnických interakcí napříč ročníky, podpoře
individuálních zájmů, osvojování kompetencí k učení a zlepšování komunikač níc h
dovedností v cizím jazyce. Povinnou součástí hodnocení výsledků vzdělávání žáků
čtyřletého a vyššího stupně osmiletého oboru jsou ročníkové práce, které účinně podporují
profilaci žáků a významně přispívají k rozvoji klíčových kompetencí, neboť vedou žáky
k práci se zdroji informací a kritickému myšlení. Škola vhodně podporuje všestranný rozvoj
žáků kroužkem debrujárů, zapojením do ekologických workshopů ve spolupráci
s regionálními organizacemi aj.
Škola má systémově nastaveny adaptační kurzy pro žáky prvních ročníků. Jejich efektivita
a cílená průběžně realizovaná prevence se odráží v nízkém počtu ojedinělých projevů
rizikového chování, které jsou řešeny pohovorem se žákem či jednáním s rodiči. Volbě
seminářů ve vazbě na další studium účelně žákům napomáhá karierní poradenství. Ve škole
aktivně pracuje žákovský parlament, žáci tak hodnotně rozvíjí své sociální a občanské
kompetence. Jeho podněty ke zlepšení života školy vedení průběžně zohledňuje.


                                         Závěry
Vývoj školy
- Byla jmenována nová ředitelka školy.
- Nedostatky zjištěné při předešlé inspekční činnosti byly odstraněny.
- Díky nárůstu počtu žáků je naplněnost školy 100%.
Silné stránky
- Stabilní a odborně kvalifikovaný pedagogický sbor přispívá k vytváření celkové příznivé
  vzdělávací atmosféry.
- Časté využití efektivních metod a forem práce podporuje aktivní zapojení žáků do výuky.
- Škola systematicky rozvíjí matematickou gramotnost žáků.
- Projektové vyučování a ročníkové práce přispívají k všestrannému rozvoji osobnosti
  žáků.
Slabé stránky a/nebo příležitosti ke zlepšení
- Učitelé v nízké míře věnují pozornost didaktickému závěru vyučovacích hodin pro účelné
  shrnutí probraného učiva, vyhodnocení splnění vzdělávacího cíle, vzájemné hodnocení
  žáků a jejich sebereflexi.
Doporučení pro zlepšení činnosti školy
- Věnovat se i nadále analýze výsledků vzdělávání a přijímání vhodných opatření, využívat
  k tomu externí hodnocení ve větší míře.
- Pokračovat v zavádění formativního hodnocení v širší míře, věnovat pozornost
  didaktickému závěru vyučovacích hodin, shrnutí probraného učiva a vyhodnocení splnění
  vzdělávacího cíle.



2021/2022                                   5
                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných
při inspekční činnosti a ve stejné lhůtě písemně informovat Českou školní inspekci,
jaká byla přijata opatření.
Zprávu zašlete na adresu Česká školní inspekce, Středočeský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.s@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Zřizovací listina Gymnázia Mnichovo Hradiště z 18. 9. 2001 vč. dodatků č. 1 až 3
 2.    Jmenování do funkce ředitelky Gymnázia Mnichovo Hradiště s účinností
       od 15. září 2016
 3.    Výpis z rejstříku škol a školských zařízení, stav k termínu inspekční činnosti
 4.    Strategický plán rozvoje Gymnázia Mnichova Hradiště na období 2022 – 2035
       zahrnující analýzu školy z let 2020 a 2021
 5.    Organizační řád školy účinný od 26. dubna 2022
 6.    Školní vzdělávací programy, účinné k termínu inspekční činnosti
 7.    Školní řád, účinný k termínu inspekční činnosti
 8.    Záznamy z pedagogické rady a z jednání předmětových komisí, školní roky
       2020/2021 a 2021/2022 k termínu inspekční činnosti
 9.    Evidence žáků (školní matrika) včetně výsledků vzdělávání žáků, stav k termínu
       inspekční činnosti
10.    Třídní knihy, rozvrhy vyučovacích hodin, školní rok 2021/2022 k termínu inspekční
       činnosti
11.    Dokumentace k přijímání uchazečů a k ukončování vzdělávání maturitní zkouškou
       (vzorek), školní roky 2018/2019 až 2021/2022
12.    Personální dokumentace pedagogických pracovníků včetně plánu jejich dalšího
       vzdělávání, stav k termínu inspekční činnosti
13.    Dokumentace školního poradenského pracoviště, školní rok 2020/2021 a 2021/2022
       k termínu inspekční činnosti
14.    Dokumentace k zajištění bezpečnosti a ochrany zdraví žáků a kniha úrazů, školní roky
       2020/2021 a 2021/2022 k termínu inspekční činnosti
15.    Účetní závěrka sestavená k 31. prosinci 2021, Finanční vypořádání dotací v roce 2021
16.    Výroční zpráva o činnosti školy, školní rok 2019/2020, 2020/2021
17.    Internetové stránky školy https://www.gmh.cz / stav k termínu inspekční činnosti
18.    Inspekční zpráva, čj. ČŠIS-404/15-S




2021/2022                                    6
                                          Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Středočeský
inspektorát, Arabská 683, 160 66 Praha 6, případně prostřednictvím datové schránky
(g7zais9), nebo na e-podatelnu csi.s@csicr.cz s připojením elektronického podpisu, a to
k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Ing. Jana Diopová, školní inspektorka,                 Jana Diopová v. r.
 vedoucí inspekčního týmu
 Ing. Jindra Malíková, školní inspektorka             Jindra Malíková v. r.
 Mgr. Miroslava Slaninová, školní                    Miroslava Slaninová v. r.
 inspektorka
 Ing. Dana Drlíková, kontrolní pracovnice              Dana Drlíková v. r.

V Praze 31. května 2022


Datum a podpis ředitelky školy potvrzující projednání a převzetí inspekční zprávy


 PhDr. Lenka Sosnovcová,                             Lenka Sosnovcová v. r.
 ředitelka školy

V Mnichově Hradišti 6. června 2022




2021/2022                                    7
