                                    Česká školní inspekce
                                  Jihomoravský inspektorát
                                   Křížová 22, 603 00 Brno
____________________________________________________________________________________________________________




                         IN S P E KČNÍ ZP R ÁVA
                                         Čj. ČŠIB-725/24-B
                                      Sp. zn. ČŠIB-S-173/24-B


Název                               Střední škola KNIH, o.p.s.
Sídlo                               Bzenecká 4226/23, 628 00 Brno
E-mail                              info@ssknih.cz
IČO                                 63 493 781
Identifikátor                       600 013 511
Právní forma                        obecně prospěšná společnost
Zastupující                         RNDr. Libuše Bartková
Zřizovatel                          Gymnázium Globe, s. r. o.
Místo inspekční činnosti            Bzenecká 4226/23, Brno
Inspekční činnost na místě          13. 3. 2024 − 15. 3. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                    Charakteristika
Střední škola KNIH, o. p. s. (dále škola) vykonává činnost střední školy. Vzdělává ní
poskytuje v oboru vzdělání 66-43-M/01 Knihkupecké a nakladatelské činnosti, a to v denní
i v dálkové formě vzdělávání. Ke 30. 9. 2023 se ve škole vzdělávalo 75 žáků v denní formě
studia a 58 v dálkové formě studia. Celkový počet žáků se od poslední inspekční činnosti
snížil. K datu inspekční činnosti poskytovala škola 12 žákům podpůrná opatření v rozsahu
2.–3. stupně.
Zřizovatelem školy je Gymnázium Globe, s. r. o., které sídlí ve stejné budově a se školou
sdílí některé prostory.


                          Hodnocení podmínek vzdělávání

Ředitelka školy je na vedoucím pracovním místě od roku 2022. Zpracovala koncepci rozvoje
školy na období 2022–2026, kde si vytyčila hlavní cíle, kterými jsou především propagace
školy, zlepšení materiálních podmínek, stabilizace pedagogického sboru a získávání dalších
finančních prostředků. Strategické cíle si stanovila i v oblasti vzdělávacího procesu
a výsledků vzdělávání. V době inspekční činnosti bylo zřejmé, že ne všechny úkoly se zatím
daří plnit.
V rámci řízení rozdělila ředitelka některé kompetence mezi svého zástupce a další pedagogy.
Stanovila organizační strukturu, která však neodpovídá ve všech částech realitě např.
v obsazení školního poradenského pracoviště. Rezervy v řízení školy se projevily
v obsahových, organizačních i procesních nedostatcích a také při celkové kontrolní činnosti
školy. V průběhu inspekční činnosti bylo zjištěno, že vedení školy při řízení nerespektuje
v plné míře všechny právní předpisy, což má přímý dopad na vzdělávání žáků. Stěžejními
dokumenty jsou školní vzdělávací programy, avšak během inspekční činnosti vyplynulo, že
při vzdělávání některých tříd škola nerespektuje platný učební plán pro denní studium. I další
dokumenty školy, např. školní řády, obsahují často neaktuální informace, což má dopad na
informovanost všech aktérů vzdělávacího procesu. Hospitační činnost vedení školy sice
realizuje, vyučujícím je poskytována zpětná vazba, ale vedení školy dále výsledky
neanalyzuje a nepřijímá opatření k prevenci případných nedostatků.
Vzdělávání je zajištěno pedagogickým sborem tvořeným interními a externími pracovníky,
kterých je vyšší počet. Koncepční úkol stabilizace pedagogického sboru se do doby
inspekční činnosti nepodařilo splnit neboť dochází k časté fluktuaci pedagogů. Vyučujíc í
mají možnost spolupracovat v rámci předmětových komisí, ale na jejich jednání se řeší
převážně organizační záležitosti a menší pozornost je věnována inovacím ve výuce. Pro další
vzdělávání pedagogů je zpracován plán, který je zaměřen spíše do oblasti studia ke splnění
kvalifikačních předpokladů a vzdělávání k maturitní zkoušce. V jeho obsahu není zahrnuto
vzdělávání zaměřené na metody a formy výuky, což se projevilo i ve sledované výuce.
Poradenské služby ve škole zajišťuje školní poradenské pracoviště jehož členy jsou dvě
výchovné poradkyně (samostatně pro dálkové a denní studium) a metodička prevence
rizikových jevů. Tuto činnost vykonává ředitelka školy, která současně zastává funkci
kariérního poradce a metodika pro práci s nadanými žáky. Jedna výchovná poradkyně
vykonává činnost od září tohoto školního roku a dosud neabsolvovala specializační studium.
Časté personální změny ve složení členů pracoviště mají negativní vliv na kvalitu
poskytovaných služeb, jasné vymezení pozic jednotlivých členů a spolupráci členů
poradenského pracoviště s ostatními pedagogy. Přenos informací o žácích se speciálními



                                             2/7
vzdělávacími potřebami se ukázal jako neefektivní, většina dotázaných vyučujících neměla
povědomí o těchto žácích, což se projevilo i ve sledované výuce.
Prevence sociálně patologických jevů probíhá prostřednictvím teambuildingů, workshopů,
při výjezdových akcích, besedách s odborníky, ve výuce některých předmětů. Podpora
žákům ohroženým školním neúspěchem probíhá formou konzultací s vyučujíc ími.
Výchovné či vzdělávací problémy žáků jsou řešeny na jednáních výchovných komisí se žáky
a zákonnými zástupci. Vedení a organizace třídnických hodin je v kompetenci třídníc h
učitelů, většinou je zaměřena na omlouvání absence a organizaci různých akcí. Ve škole je
elektronická schránka důvěry, která však není žáky využívá na. Žáci školy se podílejí také na
vydávání školního časopisu Sovičky, který vychází přibližně dvakrát až třikrát za pololetí.
Přijímání uchazečů o vzdělávání realizovala škola v minulém školním roce v několika
kolech přijímacího řízení, a to ve čtyřech kolech do denního studia a ve třech kolech do
dálkového studia. Informace zveřejňované k přijímacímu řízení neposkytují ve všech
částech relevantní údaje.
Pro vzdělávání využívá škola učebny a další prostory svého zřizovatele. Učebny jsou
vybaveny digitálními technologiemi, které většina učitelů využila pro zefektivně ní
vzdělávacího procesu. Škola aktivně vyhledává jiné zdroje financování a daří se jí takto
získávat další prostředky z projektů a dotačních výzev.


                          Hodnocení průběhu vzdělávání
Téměř ve všech hospitovaných hodinách žáci respektovali dohodnutá pravidla a výuka
probíhala v pracovní atmosféře. Na začátku vyučovacích hodin většina pedagogů stanovila
cíl, ale dále s ním v průběhu výuky nepracovala. Obsah hospitovaných hodin směřoval
většinou k rozvoji a prohlubování znalostí a dovedností žáků, v některých hodinách byla
věnována pozornost také formování jejich postojů. Kvalita vzdělávacího procesu se odvíjela
od pedagogických dovedností a zkušeností jednotlivých učitelů, což se odráželo zejména
v rozdílné míře aktivizace žáků ve výuce. V hospitovaných hodinách byla využívá na
frontální výuka střídaná skupinovou prací a plněním samostatných úkolů. Samostatná práce
žáků byla efektivně zařazena v předmětech zaměřených na praktické činnosti žáků. Často
převažovala komunikace pouze s některými žáky či neadresně se třídou, což vedlo
k nerovnoměrnému zapojení žáků do vyučování a v některých případech i k jejich pasivitě.
Práce s digitální technikou byla zastoupena jak ze strany pedagogů, tak i žáků. V hodinách
chyběla diferenciace učiva podle individuálních potřeb žáků. V závěrech hodin většinou
nedocházelo k hodnocení a sebehodnocení žáků, jen ke stručnému shrnutí učiva. Žákovské
hodnocení probíhalo podle předem známých kritérií.
Ve sledované výuce českého jazyka byla u žáků efektivně rozvíjena čtenářská gramotnost
a digitální kompetence při opakování učiva prostřednictvím využití digitálních technologií.
V oblasti komunikace v cizích jazycích byly cíleně procvičovány aktivní řečové dovednosti.
Důraz byl kladen i na zvládnutí stěžejních gramatických struktur a slovní zásoby. Pro
podporu názornosti výkladu a procvičování učiva chybělo využití digitálních technologií.
Matematika byla vyučována s ohledem na praktické a reálné využití v životě žáků, přesto
nebyla snižována náročnost zadaných úkolů. V některých předmětech přírodovědné oblasti
byli žáci vedeni k práci s informačními zdroji a rozvinuté komunikaci, ale někde dominova la
role učitele a žák byl spíše příjemcem informací. Ve výuce informatiky byla vhodně využita
videosekvence, která umožnila žákům pochopit ovládání vyučovaného softwaru a jeho
využití.



                                            3/7
Pozitivem výuky odborných předmětů bylo, že žáci dokázali propojit zkušenosti z reálného
života s teoretickými poznatky. Vyučující vedli žáky ke správnému používání odborné
terminologie. Ve výuce bylo zřejmé, že žáci neměli obavu vyjádřit vlastní názor, úspěšně
prezentovali osvojené předmětové znalosti i vědomosti z jiných předmětů. V části výuky
nebyly vzhledem k náplni předmětu vhodně zvoleny metody práce a v některých
hospitovaných hodinách chyběla názornost, která by podpořila pochopení učiva. Využitá
skupinová práce byla většinou efektivní, pouze ojediněle byla spíše formální a žáci
nedokázali efektivně spolupracovat. V závěru práce ve skupině ale vždy jednotlivci dobře
prezentovali výsledky činnosti. V závěrečné fázi hospitovaných hodin vyučující věnovali
méně pozornosti shrnutí probraného učiva a vyhodnocení práce žáků s ohledem na jejich
dosažený pokrok.
V hodinách, které byly zaměřeny převážně na získání praktických dovedností, pracovali žáci
především samostatně na zadaných úkolech, vyučující jim poskytovali podporu
a individuální pomoc. V části výuky neprokázali žáci dobré zvládnutí desetiprstové hmatové
metody psaní na klávesnici počítače.


                         Hodnocení výsledků vzdělávání
Závazná pravidla pro hodnocení výsledků vzdělávání žáků jsou stanovena ve školním řádu.
Učitelé získávají podklady pro hodnocení běžnými evaluačními nástroji. V denní formě
vzdělávání také pravidelnými soubornými zkouškami ve třetím a čtvrtém ročníku, při
kterých jde o ověřování získaných odborných kompetencí žáků. Škola průběžné výsledky
sleduje v rámci jednání pedagogické rady, a to především sumativním způsobem.
Opatřeními přijímanými na základě zjištění jsou například pohovory žáků s vedením školy
a v závažnějších případech výchovné komise za účasti zákonných zástupců. Na těchto
jednáních však nejsou přesně určeny jednoznačné kroky vedoucí ke zlepšení školního
prospěchu konkrétních žáků. Zákonní zástupci jsou o výsledcích vzdělávání informo vá ni
prostřednictvím elektronického informačního systému a na třídních schůzkách. Škola
nevyužívá pro ověřování výsledků vzdělávání v předmětech společné části maturitní
zkoušky interní ani externí testování, toto ponechává na jednotlivých učitelích. Zpětnou
vazbu o zvládnutí učiva žáky škola získává jen z výsledků maturitní zkoušky. Zastoupení
žáků s průměrnými a slabými výsledky je vyšší, a to především v dálkové formě studia. Ve
školním roce 2022/2023 nebyl žák, který by prospěl s vyznamenáním. Naopak celá řada
žáků je v každém pololetí nehodnocena. Úspěšnost žáků při ukončování vzdělává ní
maturitní zkouškou byla hodnocena za tři uzavřené roky 2021, 2022 a 2023. Vyšší hrubá
neúspěšnost (ukazatel, který vypovídá o tom, jak velká část žáků z celkového počtu žáků
přihlášených k maturitní zkoušce nebyla úspěšná, tj. maturitní zkoušku nekonala nebo u ní
neprospěla) byla v těchto letech velmi rozkolísaná. V roce 2021 činila 26,8 %, v roce 2022
pak 47,1 % a v roce 2023 24 %. V uvedených číslech jsou zahrnuti jak žáci denního, tak
i dálkové formy studia. Při pohledu zpětně na další předchozí školní roky je však tendence
hrubé neúspěšnosti žáků spíše klesající. Jednou z hlavních příčin školní neúspěšnosti je
celkem vysoká absence. Ve školním roce 2022/2023 činila průměrně 140 hodin na žáka za
školní rok. Neomluvená absence se v loňském školním roce na celkové absenci podílela
zaokrouhleně asi 10,3 %. Z důvodu vysoké absence také dochází ve škole k předčasnému
ukončování vzdělávání, popř. k přestupům na jiný typ školy. Kázeňská opatření a pochvaly
jsou ve škole využívány adekvátně a rovnoměrně.
Rozvoji odborných kompetencí žáků napomáhá i spolupráce s partnerskými subjekty
v rámci organizování odborné praxe, realizace exkurzí a projektů, návštěvy památek



                                           4/7
i výstav. Škola spolupracuje s brněnskými          i   mimobrněnskými      knihkupectvími,
nakladatelstvími, antikvariáty a knihovnami.


                                         Závěry
Vývoj školy
– Mírné snížení počtu žáků ve škole
– Přetrvávající fluktuce pedagogických pracovníků
– Změna ve složení školního poradenského pracoviště
– Vysoká neomluvená absence žáků
Silné stránky
– Ve sledované výuce žáci prokazovali zájem o zvolený obor a efektivně propojovali
  teoretické znalosti s vlastními zkušenostmi (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Řízení školy není plně funkční v oblasti organizace vzdělávání a dále v kontrolní činnosti
  (2.1)
– Pedagogové ve výuce důsledně nepracovali se vzdělávacím cílem, pouze v části hodin
  využívali pestré metody práce (4.1, 4.2)
– V průběhu hodin chyběla diferenciace úkolů ve vztahu k individuálním potřebám žákům
  (4.3)
– Systém předávání informací o individuálních potřebách žáků není dostatečně efektivní
  (6.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– V průběhu studia věnovat pozornost ověřování výsledků vzdělávání v předmětech
  společné části maturitní zkoušky
– Vytvořit účinný systém řízení školy, především důsledně postupovat podle platných
  právních předpisů
– Personálně stabilizovat pedagogický sbor, tak aby se snížila fluktuace jeho jednotlivýc h
  členů, aby s nimi mohla škola pracovat v dlouhodobém horizontu
– Ve výuce diferenciovat učivo podle potřeb a schopností jednotlivých žáků, uplatňovat ve
  větší míře kooperativní formy práce
– Zaměřit se více na strukturu vyučovacích hodin, především na jejich závěry, pracovat
  v nich s cíli a efektivně shrnovat probrané učivo za účelem zvýšení jeho upevnění všemi
  žáky
– Vytvořit funkční systém předávání informací o žácích se speciálními vzdělávac ími
  potřebami



                                            5/7
Pro účely zvýšení dotací právnická osoba vykonávající činnost školy nedosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Koncepce rozvoje na období let 2022–2026 ze dne 1. 2. 2022
 2.   Organizační řád ze dne 1. 9. 2022 a ze dne 1. 3. 2024
 3.   M8 Výkaz o střední škole podle stavu k 30. 9. 2023 ze dne 9. 10. 2023
 4.   Záznamy z jednání předmětových komisí ve školním roce 2023/2024
 5.   Záznamy z jednání pedagogické rady ve školním roce 2023/2024
 6.   Rozvrhy hodin ve školním roce 2023/2024
 7.   Školní vzdělávací programy platné ve školním roce 2023/2024
 8.   Školní řád pro žáky denního studia střední školy knih, o.p.s., Bzenecká 23, 628 00
      Brno s účinností od 1. 9. 2020
 9.   Školní řád pro žáky dálkového studia střední školy knih, o.p.s. Bzenecká 23, 628 00
      Brno s účinností od 1. 9. 2023
10.   Výroční zprávy Střední školy KNIH, o. p. s. za školní roky 2020/2021, 2021/2022,
      2022/2023
11.   Osobní dokumentace žáků se speciálními vzdělávacími potřebami vedená ve školním
      roce 2023/2024, Doporučení školských poradenských zařízení, Individuá lní
      vzdělávací plán žáka
12.   Dokumentace školního poradenského pracoviště
13.   Školní matrika v elektronické podobě
14.   Kritéria přijímacího řízení na školní rok 2023/2024
15.   Spisy žáků přijatých ke studiu ve školním roce 2023/2024
16.   Elektronický informační systém školy
17.   Zápis z jednání s ředitelkou školy ze dne 15. 3. 2024




                                          6/7
                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Ilona Ptáčková, školní inspektorka, vedoucí inspekčního týmu
 Mgr. Kateřina Veselá, školní inspektorka
 Mgr. Milan Heroudek, školní inspektor
15. 4. 2024




                                           7/7
                                     Střední škola KNIH, o.p.s.
                                     Bzenecká 23, 628 00 Brno
tel.: 734 235 890                                                                   ssknih@ssknih.cz

Česká školní inspekce Jihomoravský inspektorát
Křížová 22
603 00 Brno

V Brně 29. 4. 2024
Č. j. SŠ/76/10/24/03


Připomínky k inspekční zprávě č. j. ČŠIB-725/24-B, sp. zn. ČŠIB-S-173/24-B


Podávám tímto připomínky k inspekční zprávě č.j. ČŠIB-725/24-B, spisová značka ČŠIB-S-173/24-B
v následném znění:

K výroku viz Hodnocení výsledků vzdělávání:
„Zpětnou vazbu o zvládnutí učiva žáky škola získává jen z výsledků maturitní zkoušky.“

      Zpětnou vazbu o zvládnutí učiva žáky škola získává od roku 2022 ověřováním v Českém
      a Anglickém jazyce formou zadávání již zveřejněných didaktických testů z minulých let ve výuce
      denního studia, v dálkovém studiu od roku 2024.

      V roce 2024 byla zavedena souborná praktická zkouška „nanečisto“, ověřující připravenost
      žáků na praktickou maturitní zkoušku.

      Ověřující prezentace maturitních obhajob žáků a jejich připomínkování hodnotiteli je
      realizováno od roku 2022 na maturitním workshopu konaném každoročně v dubnu pro žáky
      denního studia.




S pozdravem


RNDr. Libuše Bartková
ředitel Střední školy KNIH, o.p.s.
                                      Česká školní inspekce
                                    Jihomoravský inspektorát
                                     Křížová 22, 603 00 Brno
  ____________________________________________________________________________________________________________

                                                                                      Čj.: ČŠIB-1529/24-B
                                                                                 Sp. zn.: ČŠIB-S-173/24-B
                                                                                               23. 5. 2024


                                    Stanovis ko k připo mínká m

Ředitelka právnické osoby Střední škola KNIH, o.p.s. (dále „škola“), podala připomínk y
k inspekční zprávě čj. ČŠIB-725/24-B dle § 174 odst. 11 zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon), ve
znění pozdějších předpisů.
Ředitelka školy v připomínkách k části Hodnocení výsledků vzdělávání uvádí:
„Zpětnou vazbu o zvládnutí učiva žáky škola získává jen z výsledků maturitní zkoušky.“
Zpětnou vazbu o zvládnutí učiva žáky škola získává od roku 2022 ověřováním v Českém
a Anglickém jazyce formou zadávání již zveřejněných didaktických testů z minulých let ve výuce
denního studia, v dálkovém studiu od roku 2024.
V roce 2024 byla zavedena souborná praktická zkouška „nanečisto“, ověřující připravenost
žáků na praktickou maturitní zkoušku.
Ověřující prezentace maturitních obhajob žáků a jejich připomínkování hodnotiteli je
realizováno od roku 2022 na maturitním workshopu konaném každoročně v dubnu pro žáky
denního studia.
Stanovisko inspekčního týmu:
Česká školní inspekce (dále „ČŠI“) při inspekční činnosti postupuje v souladu s předmětem
inspekční činnosti, kterým bylo v případě výše uvedené školy hodnocení podmínek, průběhu
a výsledků vzdělávání podle § 174 odst. 2 písm. b) a c) školského zákona (dále „inspekční
hodnocení“). Inspekční hodnocení ČŠI provedla podle „Kritérií hodnocení podmínek, průběhu
a výsledků vzdělávání schválených Ministerstvem školství, mládeže a tělovýchovy České
republiky, platných pro školní rok 2023/2024“ (dále „kritéria hodnocení“). Kritéria hodnocení
umožňují ČŠI hodnotit podmínky, průběh a výsledky vzdělávání na úrovni školy, vzdělávac ího
programu a vedení pedagogického procesu. Při inspekčním hodnocení ve škole vycházela ČŠI
z kritérií hodnocení modifikovaných pro střední odborné školy, jejichž naplňování posuzovala
na základě inspekčních hospitací, rozhovorů s pedagogickými pracovníky školy, dokumentace
školy a veřejně dostupných informací o škole. Znění kritérií je dostupné na adrese:
kriteria.csicr.cz. (Číselné označení dále v textu odkazuje na kód kritéria v přísluš né
modifikaci).
Jednou z oblastí inspekčního hodnocení, které vychází z kritéria 5.1 Škola soustavně získává
informace o posunech výsledků každého žáka ve všech vzdělávacích oblastech a reaguje na ně
vhodnými pedagogickými opatřeními, je skutečnost, zda je škola schopna systematick y


                                                      1/2
zjišťovat objektivní informace o kvalitě znalostí a dovedností jednotlivých žáků v celém
průběhu jejich vzdělávání, přijímat a v praxi realizovat opatření ke zvyšování kvality
poskytovaného vzdělávání na individuální, skupinové i celoškolní úrovni. Jedním
z předpokladů pro kvalitní vzdělávání ve škole je schopnost zajistit, aby vzdělávací výsledky
odpovídaly požadavkům realizovaných vzdělávacích programů.
V inspekční zprávě je uvedeno, že Škola nevyužívá pro ověřování výsledků vzdělávání
v předmětech společné části maturitní zkoušky interní ani externí testování, toto ponechává na
jednotlivých učitelích. Zpětnou vazbu o zvládnutí učiva žáky škola získává jen z výsledků
maturitní zkoušky.
V průběhu inspekční činnosti ČŠI sledovala, jak škola získává aktuální informace o průběžnýc h
výsledcích vzdělávání žáků, přijímá případná opatření a sleduje jejich realizaci.
Dle sdělení vedení školy se škola nezapojila v posledních letech do žádného externího
testování, s výjimkou výběrového testování ČŠI, i když v platných školních vzdělávac íc h
programech je v části „Organizace výuky“ uvedeno, že Žáci se dle možností v průběhu studia
účastní národních srovnávacích testů, které sledují vstupní úroveň přijatých uchazečů a dále
přidanou hodnotu vzdělávání na konci studia.
Z předložených zápisů z jednání pedagogické rady ani ze zápisů z předmětových komisí
nevyplynulo, že by škola zadávala interní testy, popř. plošně zadávala již zveřejněné didaktické
testy, následně je vyhodnocovala, s výsledky pracovala a přijímala opatření. Naopak provedené
pohospitační rozhovory potvrdily, že ověřování prostřednictvím již zveřejněných didaktickýc h
testů, je záležitost jednotlivých učitelů, popř. předmětových komisí, viz např. zápis z jednání
předmětové komise ze dne 27. 2. 2024 bod 3) trénování didaktických testů – úkol do předmětu
ANJ (4.K) a AJZ (Oktáva A): procvičovat didaktický test ve výuce.
ČŠI v inspekční zprávě uvádí, že Učitelé získávají podklady pro hodnocení běžnými
evaluačními nástroji. V denní formě vzdělávání také pravidelnými soubornými zkouškami ve
třetím a čtvrtém ročníku, při kterých jde o ověřování získaných odborných kompetencí žáků.
Z výše uvedeného vyplývá, že inspekční zpráva informace o souborné zkoušce neopomíjí,
uvádí ji v kontextu se školním vzdělávacím programem denního studia (částí „Organizace
výuky“) a v souladu s vyjádřením školy. Tato zkouška je zaměřena na odborné kompetence
žáků, nikoliv výsledky vzdělávání v předmětech společné části maturitní zkoušky (kterými jsou
český jazyk a literatura, cizí jazyk, matematika)
Kontrolovanou osobou zmíněné obhajoby maturitních prací jsou součástí profilové části
maturitní zkoušky, jak je uvedeno v platných školních vzdělávacích programech. Tyto práce
vypracovávají žáci v průběhu 4. ročníku především na témata z oblasti humanitních věd, jak je
také uvedeno ve školních vzdělávacích programech.
Obě tyto formy pak ověřují výstupní úroveň znalostí a dovedností žáků, nejde o formu
zjišťování průběžných výsledků vzdělávání žáků v předmětech společné části maturitní
zkoušky.

Ing. Ilona Ptáčková
vedoucí inspekčního týmu


Střední škola KNIH, o.p.s.
Bzenecká 4226
62800 Brno
