                                    Česká školní inspekce
                                  Jihomoravský inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIB-510/22-B


Název                               Střední škola F. D. Roosevelta Brno, příspěvková
                                    organizace
Sídlo                               Křižíkova 11/1694, 612 00 Brno
E-mail                              sstpm@qmail.cz
IČ                                  00567191
Identifikátor                       600171531
Právní forma                        příspěvková organizace
Zastupující                         Ing. Miroslava Zahradníková
Zřizovatel                          Jihomoravský kraj
Místa inspekční činnosti            Křižíkova 11/1694, Brno,
                                    Kociánka 2/14, Brno,
                                    k.ú. Královo Pole, p.č. 4173/3, Brno
Termín inspekční činnosti           6. 4. 2022 − 8. 4. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.




2021/2022
                                   Charakteristika
Střední škola F. D. Roosevelta Brno, příspěvková organizace (dále „škola“) vykonává
činnost střední školy a školní jídelny - výdejny. Škola je zřízená v souladu s § 16 odst. 9
školského zákona a primárně zajišťuje vzdělání žáků s tělesným a mentálním postižením.
V době inspekční činnosti se ve škole ve 25 třídách vzdělávalo 197 žáků. Hlavním cílem
školy je připravit žáky jak po odborné, tak i praktické stránce tak, aby se mohli v rámci
svých možností zapojit do běžného života.
V tomto školním roce poskytuje škola vzdělávání podle 14 vzdělávacích programů, a to
ve všech stupních středního vzdělání - střední vzdělání, střední vzdělání s výučním listem
a střední vzdělání s maturitní zkouškou. Ve škole se v současnosti vzdělávají žáci z většiny
krajů České republiky, kteří využívají úzké spolupráce s Centrem Kociánka, kde je jim
zajištěna komplexní péče v oblasti ubytování, rehabilitace, logopedie, dietního stravování
a mimoškolních aktivit.
Vzdělávání žáků je realizováno v hlavní školní budově na ulici Křižíkova 11, kde
se nacházejí třídy teoretického vyučování i odborného výcviku, dále v Centru Kociánka a
tzv. Rozvodně, kde probíhá odborný výcvik.
Školní stravování pro žáky škola zajišťuje ve vlastní výdejně dovozem z jiného školského
zařízení. Dietní stravování pro žáky se speciálními stravovacími potřebami zabezpečuje
ve spolupráci s Centrem Kociánka.


                         Hodnocení podmínek vzdělávání
Ředitelka školy (dále „ředitelka“) v řízení školy využívá svoje dlouholeté manažerské
schopnosti. Část kompetencí vhodně delegovala na svoje zástupkyně. Tento systém je
účelný a funkční, vedení školy je schopné rychle a efektivně řešit vzniklé situace
a adekvátně na ně reagovat. Při plánování činnosti v aktuálním školním roce 2021/2022
ředitelka vycházela z kvalitně zpracované Koncepce rozvoje školy na období 2020-2024
navazující na splněné cíle vytyčené pro předchozí období. Ředitelka v ní stanovila
konkrétní a srozumitelné vize a cíle pro všechny oblasti školy. Koncepce školy a plánování
je založeno zejména na identifikaci aktuálních vzdělávacích potřeb žáků. Na tomto základě
pak ředitelka přistupuje ke změnám v oblasti nabídky vzdělávacích oborů, posiluje ty,
o které je zvýšený zájem. Koncepce také reflektuje měnící se požadavky na vzdělávání
převážně v oblasti odborného výcviku. Ve spolupráci se zřizovatelem dochází
k modernizaci odborných učeben tak, aby byly naplňovány aktuální trendy a požadavky
na kvalitní vzdělávání ve vztahu k měnícím se nárokům na vzdělávání v odborném
výcviku. Rezervy byly shledány v oblasti v hospitační činnosti a dalšího vzdělávání
pedagogických pracovníků. Hospitační činnost ředitelka přenesla nepříliš vhodně
na vedoucí učitele předmětových komisí, kteří sice hospitační činnost ve škole vykonávali,
ale nedokázali přesně formulovat silné stránky nebo rezervy ve výuce a neuměli tak přesně
doporučit další kroky ke zlepšení kvality výuky, což se projevilo zejména ve výuce
teoretických předmětů. Všichni učitelé a asistenti pedagoga zpracovávají svůj plán
následného sebevzdělávání, který slouží jako podklad pro zpracování plánu dalšího
vzdělávání pedagogických pracovníků a výběru vzdělávacích akcí. Tento plán však
neodráží dostatečně přesně potřeby školy, což je důsledkem nedostatečně přesně
formulovaných závěrů z hospitační činnosti.
Ředitelka využívá plně pedagogické rady školy jako svého poradního orgánu.
Na jednáních se pedagogové pravidelně zabývají především hodnocením výsledků
vzdělávání žáků a přijímáním opatření ke zkvalitňování vzdělávacího procesu.


2021/2022                                    2
Na pedagogickém procesu školy se také podílejí předmětové komise, které se zabývají
především výběrem vhodných učebních textů, materiálními podmínkami, hodnocením
výsledků vzdělávání a plánováním doprovodných akcí. Školská rada, v níž jsou mimo jiné
členy žáci školy, plní kromě svých zákonných povinností také funkci poradní. Ředitelka
díky tomu získává cenné podněty od žáků k rozvoji školy a informace o postojích žáků
ke škole. Žáci, kteří jsou členy školské rady, tak mohou získávat cenné zkušenosti
a rozvíjet svoje kompetence sociální a komunikativní.
Poradenské služby školy jsou dostatečně personálně a po odborné stránce kvalitně
zajištěné. Školní poradenské pracoviště tvoří dvě výchovné poradkyně, z nichž jedna
zároveň vykonává i funkci zástupkyně statutárního orgánu školy, školní metodička
prevence a školní psycholožka. Pedagogická podpora žáků je systematicky nastavená,
probíhá cíleně s ohledem na doporučená podpůrná opatření stanovená školskými
poradenskými zařízeními a přihlíží k aktuálním vzdělávacím potřebám a zdravotnímu
stavu žáků. Prevence rizikového chování vychází z kvalitně zpracovaného Minimálního
preventivního programu, který odráží aktuální potřeby žáků. Následně je pak realizovaná
prostřednictvím cíleně zaměřených akcí (např. posílení individuálních a sociálních
kompetencí, protidrogová prevence, předcházení kriminalitě, šikaně i kyberšikaně). Školní
poradenský tým dobře spolupracuje se školskými poradenskými zařízeními, případně
s dalšími odborníky, poskytuje vhodné konzultační služby žákům, pedagogům i jejich
zákonným zástupcům.
Prostory školy jsou velmi dobře vybavené a efektivně využívané pro vzdělávání žáků se
zdravotním postižením. Vedení školy systematicky vyhodnocuje materiální podmínky
pro vzdělávání a přizpůsobuje je individuálním vzdělávacím potřebám žáků. Od minulé
inspekční činnosti došlo zejména k vybudování učeben odborného výcviku oboru
elektrotechnického a strojně montážních prací v přilehlé budově Rozvodny. V pronajatých
prostorech Centra Kociánka byly vybudovány dílny pro obor šití prádla
a pro elektrotechnický obor. Modernizace těchto prostor výrazně přispívá ke zkvalitnění
odborné přípravy žáků, což je předpokladem jejich aktivního zapojení do praktického
života. Ředitelka mimo jiné v souvislosti s distanční výukou dovybavila pedagogické
pracovníky výpočetní technikou a pořídila pro žáky mobilní učebnu s tablety. Vzhledem
ke složení žáků škola také dbá na podporu jejich mobility, a to tím, že nově pořídila
speciální transportní křesla určená pro polohování žáků při výuce nebo další pomůcky
napomáhající jejich sebeobsluze.


                         Hodnocení průběhu vzdělávání
Veškerá sledovaná výuky probíhala v přátelském, motivujícím prostředí. Pedagogové žáky
průběžně povzbuzovali k činnosti, komunikovali s nimi vstřícným způsobem a s respektem
k jejich osobnosti a individuálním vzdělávacím potřebám. Byl jim dáván dostatečný
prostor pro formulaci a vyslovení svých názorů a myšlenek. Převažující pozitivní
hodnocení podporovalo důvěru a práceschopnost.
Výuka v předmětech teoretického zaměření byla vedena odborně správně. V hodinách
převažovala frontální výuka zaměřená na výklad nové látky případně na opakování
a upevňování již probraného učiva, do kterého byli žáci zapojeni řízeným rozhovorem. Jiné
formy výuky – samostatná práce či podpora vzájemné spolupráce plněním úkolů ve dvojici
či skupině – byly využity minimálně. Výuka tedy na žáky působila jednotvárně, aktivizační
prvky včetně pohybových chvilek byly zařazovány spíše ojediněle. Výukový obsah byl
žákům často předkládán formou pracovních listů či jeho prezentací s využitím
dataprojektoru. Efektivita této metody byla někdy snižována horší viditelností


2021/2022                                  3
prezentovaného textu z důvodu nevhodně zvolené velikosti písma. Učitelé sledovali
a koordinovali zapojení jednotlivých žáků do výuky, poskytovali jim okamžitou zpětnou
vazbu formou stručného hodnocení jejich výkonu. Některé zařazené úkoly učitelům
poskytovaly informaci o míře zvládnutí probíraného učiva jednotlivými žáky, což cíleně
využívali při plánování dalšího průběhu vyučovací hodiny. V hodinách však nebyla vůbec
využita diferenciace učiva s ohledem na individuální vzdělávací potřeby žáka. I když
učitelé respektovali osobité pracovní tempo každého žáka, pro rychlejší žáky neměli
připraveny další vzdělávací materiály, žáci tak nemohli v maximální možné míře rozvíjet
svoje předpoklady. Učitelé také neřídili efektivně výuku vzhledem k využití přítomnosti
asistenta pedagoga. Asistenti pedagoga většinou citlivě dopomáhali žákům s pro ně
náročnými situacemi nebo s kázní ve třídě, téměř vůbec ale nebyli zapojeni do výuky
samotné. Pouze ve třídách praktické školy dvouleté byla pozorována aktivní spolupráce
učitele s asistentem pedagoga, kteří se dle aktuálních potřeb žáků vhodně střídali ve výuce
a vyučující aktivně řídil jeho práci. Učitelé obvykle na začátku hodiny jasně a většinou
srozumitelně formulovali cíl hodiny, ten ale nebyl v závěru účelně zhodnocen,
což snižovalo efektivitu výuky a poskytovaná zpětná vazba neměla dostatečnou formativní
hodnotu a pro další učení byla využitelná jen v malé míře. Závěry hodin byly často
formální, vyučující sám shrnul průběh hodiny případně sdělil, čemu se budou žáci věnovat
v další hodině. Žáci tak neměli většinou vytvořen prostor pro vlastní hodnocení své práce
ani nebyli vedeni ke zhodnocení hodiny vzhledem k naplnění vzdělávacího cíle.
Odborný výcvik žáků byl sledován na pracovištích školy. Žáci pracovali převážně
samostatně nebo v malých skupinkách vždy s důsledným dohledem učitele. Obsahem
odborného výcviku většiny oborů vzdělání byly převážně cvičné práce a nácvik dovedností
k zvládnutí úkolů na praktickou závěrečnou zkoušku. Učivo navazovalo svým obsahem
na odborné předměty teoretické výuky se zaměřením na prohlubování nabytých vědomostí,
rozvoj požadovaných praktických dovedností, pracovních postojů a návyků spojených
s výkonem budoucí profese žáků. Kromě odborných kompetencí byly ve výuce rozvíjeny
zejména kompetence komunikativní, sociální, personální a kompetence k řešení problémů.
Účinnost volených postupů podporovalo dodržování didaktických zásad, cílená a účelná
práce s chybou, propojování teorie s praxí a přímá vazba na reálné podmínky.
Diferencovaný přístup k žákům odpovídal jejich vzdělávacím potřebám a nároky na ně
kladené byly přiměřené jejich schopnostem. Někteří žáci s ohledem na své individuální
schopnosti vyžadovali při plnění úkolů častější podporu a pomoc vyučujících, která jim
byla vhodným způsobem poskytována. Průběžná kontrola samostatné práce byla zaměřena
zejména na přesnost a správnost provádění jednotlivých pracovních operací. Žáci byli
vedeni ke správným technologickým postupům, včetně bezpečnostních zásad a byla jim
poskytována žádoucí zpětná vazba využitelná k dalšímu učení. Průběžné hodnocení žáků
formou pochvaly bylo při výuce přirozenou součástí a mělo motivační i povzbuzující
charakter. Hodnocení v závěru některých hodin mělo formativní podobu včetně prvků
sebehodnocení a vzájemného hodnocení.


                         Hodnocení výsledků vzdělávání
Škola cíleně sleduje a statisticky zpracovává individuální a skupinové výsledky vzdělávání
žáků. Učitelé mají přehled o úrovni znalostí a pokroku jednotlivých žáků, což efektivně
využívají při plánování výuky. Podklady pro hodnocení získávají učitelé metodami
a prostředky nastavenými ve školním řádu, při jejichž využívání přihlíží k aktuálním
vzdělávacím potřebám žáků. Informování o výsledcích vzdělávání žáků je efektivně




2021/2022                                   4
zajištěno prostřednictvím elektronického   informačního   systému školy a na třídních
schůzkách s rodiči žáků.
Škola má jednotně nastavenou strategii řešení školní neúspěšnosti, která přehledně
upravuje postupy při řešení výchovných problémů žáků, dlouhodobé absence
a neprospěchu žáků. Škola má přehled o těchto žácích, informace o nich jsou předávány
jednotlivými třídními učiteli na jednáních pedagogické rady a předmětových komisí. Vyšší
absenci vykazují žáci většinou ze zdravotních důvodů. Neomluvená absence byla
zaznamenána u minimálního počtu žáků. Důsledky nepřítomnosti žáků ve výuce škola
ve spolupráci s odbornými pracovníky školního poradenského pracoviště a rodiči žáků
aktivně řešila.
Škola žákům v případě dlouhodobé nemoci poskytuje cílenou podporu, která mimo jiné
zahrnuje zajištění výukových materiálů po dobu nepřítomnosti ve škole, nabídku
konzultačních hodin a doučování, možnost dodatečného přezkoušení žáka. Žákům, kteří
neuspějí při vzdělávání, je dále umožněno opakování ročníku či přestup na jiný vhodnější
obor vzdělání.
Průběžné výsledky vzdělávání žáků vykazovaly v období posledních tří let kolísavý vývoj.
Nejvyšší procento neprospívajících žáků škola vykázala ve školním roce 2018/2019,
a to ve všech stupních středního vzdělání. Naopak v následujících dvou školních letech,
kdy převažovala distanční výuka, došlo ke zlepšení. Nejvýraznější bylo toto zlepšení
u maturitního oboru vzdělání, kdy podíl neprospívajících žáků klesl z 24 % ve školním
roce 2018/2019 na sedm procent ve školním roce 2020/2021. Rovněž výsledky žáků
při ukončování vzdělávání závěrečnou zkouškou a maturitní zkouškou měly v letech
2018/2019 až 2020/2021 vyrovnanou dobrou úroveň. Všichni žáci, kteří závěrečnou
zkoušku konali, ji i úspěšně vykonali. Ve výsledcích žáků u maturitní zkoušky došlo
za poslední tři školní roky k významnému zlepšení, a to z 50 % hrubé neúspěšnosti
ve školních letech 2018/2019 a 2019/2020 na zaokrouhleně 17 % hrubé neúspěšnosti
ve školním roce 2020/2021 (hrubá neúspěšnost vypovídá o tom, jak velká část žáků
z celkového počtu žáků přihlášených k maturitní zkoušce nebyla úspěšná, tj. maturitní
zkoušku nekonala nebo u ní neprospěla). V profilové části maturitní zkoušky došlo
ke zlepšení již ve školním roce 2019/2020. Ve společné části maturitní zkoušky si žáci
v tomto sledovaném období vybírali pouze cizí jazyk, jehož výuka je ve třetím a čtvrtém
ročníku vzdělávání cíleně podpořena realizací předmětu Konverzace v anglickém jazyce
a ve čtvrtém ročníku dále předmětem Odborná angličtina. Výsledky žáků ve společné části
maturitní zkoušky se rovněž v minulém školním roce oproti předchozímu období zlepšily
(všichni žáci konající maturitní zkoušku prospěli).
Žáci školy se aktivně zapojují do soutěží a účastní se jich zejména v odborných
předmětech – např. v účetnictví a dále pořádá sportovní soutěže – např. závody na šikmé
ploše. Škola pravidelně pořádá Dny otevřených dveří, během kterých umožňuje
uchazečům o vzdělávání vyzkoušet si různé aktivity v rámci nabízených oborů vzdělání.
V uplynulých dvou školních letech byla řada aktivit školy z důvodu převažující distanční
výuky omezena. Do externího testování výsledků vzdělávání žáků se škola cíleně
nezapojuje. Pouze žákům maturitních ročníků vzdělávání nabízí v rámci přípravy
k didaktickým testům společné části maturitní zkoušky maturitu nanečisto. Škola sleduje
úspěšnost svých žáků v dalším profesním uplatnění, popř. v dalším vzdělávání.
Ředitelka aktivně usiluje o spolupráci se zřizovatelem a dalšími organizacemi, která
pozitivně ovlivňuje finanční podmínky školy, umožňuje naplňování školních vzdělávacích
programů a další rozvoj materiálních podmínek. Škola spolupracuje s ostatními školami
obdobného typu a v rámci organizace a zajištění praktického vyučování se zaměstnavateli,


2021/2022                                  5
    u nichž probíhá část praktického vyučování. Zejména s Centrem Kociánka a s mnoha
    dalšími výrobními podniky zajišťuje rozvoj odborných kompetencí žáků. Zástupci
    zaměstnavatelů se rovněž účastní závěrečných zkoušek. Škola příležitostně spolupracuje
    se sousedící Integrovanou střední školou automobilní Brno, se kterou se podílí například
    na enviromentálních projektech. Škola je vstřícná ke spolupráci s pracovišti pedagogického
    vzdělání (Katedra speciální pedagogiky Masarykovy univerzity a Mendelova univerzita
    Brno), kterým nabízí odborné exkurze.
                                             Závěry
    Vývoj školy
-   Ukončení vzdělávání na místě poskytovaného vzdělání na adrese Vídeňská 297/99, Brno.
-   Zahájení vzdělávání na místě poskytovaného vzdělání na adrese k.ú. Královo Pole, p.č.
    4173/3, Brno.
-   Zlepšení materiálně technických podmínek pro praktické vyučování, zejména vybudování
    nových dílen odborného výcviku pro obor elektrotechnický a modernizace učeben
    odborného výcviku.


    Silné stránky
-   Přátelské prostředí, dobré vztahy a vzájemný respekt mezi žáky i pedagogy jsou přínosné
    jak pro výuku, tak i pro školní klima.
-   Efektivní spoluprací s vnějšími partnery škola podporuje zapojení žáků do běžného života.
-   Komplexní přístup školy ke vzdělávání žáků, včetně vytvoření podmínek pro zajištění
    jejich specifických individuálních potřeb.
-   Poskytování individuální podpory a vhodné podmínky v praktickém vyučování umožňují
    dobře rozvíjet klíčové a odborné kompetence žáků.


    Slabé stránky nebo příležitosti ke zlepšení
-   Systém hospitační činnosti neposkytuje učitelům odpovídající              zpětnou    vazbu
    ke zkvalitnění vzdělávacího procesu a dostatečnou metodickou podporu.
-   Další vzdělávání pedagogických pracovníků v menší míře odpovídá potřebám školy
    v oblasti didaktiky a moderních metod výuky.
-   Žáci nebyli v hodinách teoretického vzdělávání dostatečně           vedeni k    sebereflexi
    a vlastnímu vyhodnocování dosažení vzdělávacího cíle.
-   V teoretickém vyučování nebylo uplatňováno širší spektrum vzdělávacích metod a forem
    práce a nedostatečná diferenciace učiva vzhledem k individuálním schopnostem žáků
    nepodporovala jejich aktivitu.


    Doporučení pro zlepšení činnosti školy
-   V teoretické výuce ve větší míře využívat pestré didaktické formy a metody, které by
    umožňovaly rozvoj nejen odborných, ale také klíčových kompetencí žáků. Zaměřit se
    na posilování komunikativních a sociálních dovedností žáků a vytvořit dostatečný prostor
    pro jejich aktivní učení a vzájemnou spolupráci.


    2021/2022                                     6
-   Vést žáky k formulování vlastních cílů. K vyhodnocení jejich dosažení využívat
    sebehodnocení nebo vzájemného hodnocení s cílem posilovat jejich sebevědomí
    a schopnost sebereflexe.
-   Diferencovat výuku    vzhledem k     individuálním schopnostem a     učebnímu   pokroku
    jednotlivých žáků.
-   Hospitační činnost vedení školy více zaměřit na efektivní uplatňování moderních
    didaktických forem a metod ve výuce, diferenciaci učiva, organizaci hodin, sebehodnocení
    a vzájemné hodnocení. Na základě kontrolních zjištění identifikovat slabé stránky v této
    oblasti a plánování dalšího vzdělávání pedagogických pracovníků opírat o konkrétní
    potřeby školy.


                                       Stanovení lhůty
    Česká školní inspekce v souladu s § 175 odst. 1 školského zákona ukládá ředitelce
    školy ve lhůtě do 15 dnů přijmout adekvátní opatření k prevenci nedostatků
    zjištěných při inspekční činnosti a ve stejné lhůtě písemně informovat Českou školní
    inspekci, jaká byla přijata opatření.
    Zprávu zašlete na adresu Česká školní inspekce, Jihomoravský inspektorát, Křížová
    22, 603 00 Brno, případně prostřednictvím datové schránky (g7zais9), nebo na e-
    podatelnu csi.b@csicr.cz s připojením elektronického podpisu.


                Seznam dokladů, o které se inspekční zjištění opírají
     1.    Výpis z rejstříku škol a školských zařízení, tisk ze dne 5. dubna 2022
     2.    Výkaz o střední škole M8 podle stavu k 30. září 2021
     3.    Školní vzdělávací program Praktická škola dvouletá, platný od 1. 9. 2017, pro obor
           78-62-C/02 Praktická škola dvouletá
     4.    Školní vzdělávací program Elektrotechnické a strojeně montážní práce, platný od 1.
           9. 2017, pro obor 26-51-E/01 Elektrotechnické a strojeně montážní práce
     5.    Školní vzdělávací program Obchodní akademie F. D. Roosevelta, platný od 1. 9.
           2018, pro obor 63-41-M/02 Obchodní akademie
     6.    Školní vzdělávací program Obchodní škola, platný od 1. 9. 2017, pro obor 63-51-
           J/01 Obchodní škola
     7.    Školní vzdělávací program Zahradník, platný od 1. 9. 2018, pro obor 41-52-H/01
           Zahradník
     8.    Školní řád s účinností od 1. listopadu 2021
     9.    Koncepce rozvoje školy na období 2020 – 2024
    10.    Charakter školy, organizace provozu a stručný plán práce pro školní rok 2021/2022
    11.    Výroční zpráva o činnosti školy 2020/2021
    12.    Směrnice Plán dalšího vzdělávání pedagogických pracovníků s účinností od 1. září
           2021
    13.    Plány sebevzdělávání pedagogických pracovníků pro školní rok 2021/2022 (vzorek)
    14.    Kvalifikace pedagogických pracovníků pro školní rok 2021/2022 – přehled
    15.    Zprávy o činnosti uvádějícího učitele ze školních let 2019/2020 a 2020/2021
           (vzorek)


    2021/2022                                   7
16.    Plán hospitační činnosti ve školním roce 2019/2020 a 2021/2022
17.    Záznamy z hospitační činnosti ve školních letech 2019/2020 a 2021/2022
18.    Rozvrh tříd a vyučujících ve školním roce 2021/2022
19.    Seznam žáků ve třídách ve školním roce 2021/2022
20.    Rozdělení žáků do skupin odborného výcviku ve školním roce 2021/2022
21.    Třídní knihy včetně záznamů o průběhu praktického vyučování vedené ve školním
       roce 2021/2022
22.    Dokumentace školního poradenského pracoviště (Minimální preventivní program,
       školní rok 2021/2022, Hodnocení minimálního preventivního programu za školní
       rok 2020/2021, Program poradenských služeb školního poradenského pracoviště pro
       školní rok 2021/2022, Plán práce výchovného poradce pro školní rok 2021/2022,
       Plán poradenské činnosti školního psychologa pro školní rok 2021/2022, Strategie
       předcházení školní neúspěšnosti)
23.    Osobní dokumentace žáků ve školním roce 2021/2022
24.    Písemnosti žáků, včetně portfolií – vzorek
25.    Plány práce a zápisy z jednání jednotlivých předmětových komisí vedené ve
       školním roce 2021/2022
26.    Výsledky dotazníkových šetření zaměřených na klima školy a zkušenosti učitelů
       s distanční výukou realizovaných ve školním roce 2019/2020
27.    Přehledy hodnocení výsledků vzdělávání žáků, hodnocení chování a absence žáků
       za první a druhé pololetí školních roků 2018/2019 až 2020/2021 a první pololetí
       školního roku 2021/2022
28.    Výsledky hodnocení maturitních zkoušek a závěrečných zkoušek za školní roky
       2018/2019 až 2020/2021
29.    Kniha úrazů žáků
30.    Dohledy nad žáky (lichý a sudý týden) ve školním roce 2021/2022




2021/2022                                  8
                                         Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Jihomoravský
inspektorát, Křížová 22, 603 00 Brno, případně prostřednictvím datové schránky
(g7zais9), nebo na e-podatelnu csi.b@csicr.cz s připojením elektronického podpisu, a
to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy


Mgr. Zora Spurná, školní inspektorka,                  Mgr. Zora Spurná v. r.
vedoucí inspekčního týmu
Mgr. Lenka Zárubová, školní inspektorka              Mgr. Lenka Zárubová v. r.

Ing. Jiří Koc, kontrolní pracovník                        Ing. Jíř Koc v. r.

PaedDr. Petr Hanák, Ph.D., osoba přizvaná          PaedDr. Petr Hanák Ph.D. v. r.

Mgr. Šárka Machačová, školní inspektorka            Mgr. Šárka Machačová v. r.

                                                      Ing. Renata Boková v. r.
Ing. Renata Boková, školní inspektorka


V Brně 25. dubna 2022


Datum a podpis ředitelky školy potvrzující projednání a převzetí inspekční zprávy


Ing. Miroslava Zahradníková,                    Ing. Miroslava Zahradníková v. r.
ředitelka školy

V Brně 11. května 2022




2021/2022                                   9
