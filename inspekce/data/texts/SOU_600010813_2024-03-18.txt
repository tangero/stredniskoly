CSI0X00CAZ4M




                              Česká školní inspekce
                               Ústecký inspektorát
                   W. Churchilla 6/1348, 400 01 Ústí nad Labem
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIU-528/24-U
                                      Sp. zn. ČŠIU-S-104/24-U


Název                               Střední odborná škola technická a zahradnická,
                                    Lovosice, příspěvková organizace
Sídlo                               Osvoboditelů 1/2, 410 02 Lovosice
E-mail                              sekretariat@soslovo.cz
IČO                                 00 082 571
Identifikátor                       600 010 813
Právní forma                        příspěvková organizace
Zastupující                         Mgr. Bc. Jiří Procházka
Zřizovatel                          Ústecký kraj
Místa inspekční činnosti            Brožíkova 2175/2, Předměstí, Litoměřice
                                    Krátká 175/1, Osvoboditelů 1/2, Osvoboditelů 97/20,
                                    Lovosice
                                    č.p. 1, Vrbičany
Inspekční činnost na místě          18. 3. 2024 − 21. 3. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů, zejména se zaměřením na neúspěšnost ve společné části maturitní
zkoušky.
Hodnocení podmínek, průběhu a výsledků vzdělávání poskytovaného střední školou
a domovem mládeže podle příslušných školních vzdělávacích programů.
Zjišťování a hodnocení naplnění školních vzdělávacích programů pro střední a zájmové
vzdělávání a jejich souladu s právními předpisy a rámcovými vzdělávacími programy.
                                    Charakteristika
Střední odborná škola technická a zahradnická, Lovosice, příspěvková organizace (dále
„škola“) vykonává činnost střední školy, domova mládeže, školní jídelny a školní jídelny –
výdejny.
Ve školním roce 2023/2024 se ve škole vzdělávají žáci v oborech vzdělání 28-44-M/01
Aplikovaná chemie, 39-41-L/01 Autotronik, 23-68-H/01 Mechanik opravář motorových
vozidel, 33-56-H/01 Truhlář, 41-52-H/01 Zahradník, 41-55-H/01 Opravář zemědělsk ýc h
strojů, 66-53-H/01 Operátor skladování, 41-55-E/01 Opravářské práce a 65-51-E/01
Stravovací a ubytovací služby. K 30. 9. 2023 škola vykázala 437 žáků ve 22 třídách v denní
formě vzdělávání, z toho 149 žáků v osmi třídách v oborech vzdělání zakončených maturitní
zkouškou (dále „maturitní obory“) a 288 žáků ve 14 třídách v oborech vzdělání zakončených
závěrečnou zkouškou (dále „nematuritní obory“). V domově mládeže bylo ubytováno
31 žáků.
V době inspekční činnosti se ve škole vzdělávalo 24 žáků se speciálními vzdělávac ími
potřebami individuálně integrovaných do běžných tříd.
Další informace o škole je možné získat na webových stránkách školy www.soslovo.cz.


                         Hodnocení podmínek vzdělávání
Ředitel školy je ve funkci od prosince 2019. Mezi strategické cíle školy, které se daří
naplňovat, patří kooperace s různými partnery a prezentace školy na veřejnosti. Spolupráce
se zřizovatelem a dalšími sociálními partnery přispívá ke zlepšení materiálních podmínek
pro vzdělávání a získávání odborných kompetencí žáků v rámci praktické výuky. Pro
základní školy jsou organizovány workshopy, při kterých si mohou žáci ve školních dílnách
zkoušet praktické činnosti různých oborů, což zvyšuje jejich zájem o školu. Naplňování cíle
v oblasti propagace školy podporuje např. zapojování do akcí města a realizace dnů
otevřených dveří.
Koncepce rozvoje školy však dostatečně nereflektuje výsledky při ukončování vzdělává ní
maturitní zkouškou. Cíle v oblasti efektivity a kvality vzdělávání se daří naplňovat pouze
částečně. Čtenářská gramotnost je podporována především v rámci jazykového vzdělává ní,
v ostatních předmětech se ve větší míře účelné čtenářské aktivity zařazovat příliš nedaří. Jen
některá opatření přijatá vedením školy vhodně reagují na příčiny dlouhodobě vyšší
neúspěšnosti ve společné části maturitní zkoušky a mají potenciál přispět k jejímu snížení.
Jde především o ukončení poskytování vzdělávání v oboru Podnikání nebo o zvýšení nároků
kladených na uchazeče o vzdělávání v maturitních oborech. V průběhu období 2018-2023
se v kritériích pro přijetí postupně zvyšoval důraz na vzdělávací předpoklady uchazečů.
Místo zohlednění celkového průměrného prospěchu v předešlém vzdělávání škola začala
zohledňovat prospěch ve vybraných předmětech (český jazyk, cizí jazyk, matematika,
přírodopis, chemie, fyzika). Škola také nastavila minimální požadovanou hranici úspěšnosti
v přijímacím řízení, což vedlo k nepřijetí jednotlivců. Přesto ve srovnání s průměrem v ČR
v příslušné skupině oborů vzdělání byla úspěšnost přijatých uchazečů v jednotné přijímac í
zkoušce v období let 2018–2023 podprůměrná. Pro přijímací řízení ve školním roce
2023/2024 škola tuto hranici dále zvýšila.
Organizační, řídicí a kontrolní kompetence jsou vhodně rozděleny mezi ředitele školy,
zástupkyni pro teoretické vzdělávání a zástupce pro odborný výcvik. Pro zvýšení efektivity
spolupráce a předávání informací jsou na jednotlivých odloučených pracovištích pracovníci


                                             2/9
pověření jejich řízením. Hospitační činnost je prováděna především vedením školy, ve
vztahu k předmětům společné části maturitní zkoušky je však její četnost nízká. Z hospitační
činnosti realizované Českou školní inspekcí vyplynulo, že metodická podpora poskytovaná
pedagogům není dostatečně účinná, ve výuce se nedaří realizovat např. diferenciaci a
individualizaci podle potřeb jednotlivých žáků.
Pedagogický sbor se podařilo částečně stabilizovat a zvýšit jeho kvalifikova no st
a aprobovanost. Zajištěním plně kvalifikovaných a aprobovaných pedagogů cizích jazyků se
zlepšila kvalita průběhu poskytovaného vzdělávání a částečně i výsledky žáků v cizím
jazyce při ukončování vzdělávání maturitní zkouškou. Další vzdělávání pedagogů je
stanoveno na základě podnětů učitelů, dle potřeb školy a zjištění z hospitační činnosti. Přesto
jeho zaměření nedostatečně reflektuje zjištěné nedostatky a získané poznatky se nedaří
účinně implementovat do výuky. Poradenské služby ve škole poskytují výchovná
poradkyně, metodička prevence a od letošního roku nově také školní psycholožka a sociální
pedagožka. Nastavený systém poradenských služeb, vzájemná spolupráce, způsob sdílení
informací s vyučujícími a delegování příslušné odpovědnosti za jednotlivé činnosti jsou
funkční.
Materiální a prostorové podmínky umožňují plnit požadavky školních vzdělávac íc h
programů pro střední vzdělávání i pro domov mládeže v plném rozsahu. Škola disponuje
učebnami pro rozvoj znalostí a dovedností v teoretické i praktické výuce. Pro odborný
výcvik jsou využívány školní dílny a zahrada se skleníky na odloučených pracovištíc h,
jejichž zázemí poskytuje vhodné podmínky pro rozvoj odborných kompetencí žáků. Škola
umožňuje žákům v oborech Autotronik, Mechanik opravář motorových vozidel a Opravář
zemědělských strojů získat svářecí průkaz a řidičský průkaz na traktor, osobní a nákladní
automobil. V domově mládeže mají ubytovaní žáci k dispozici posilovnu, stolní tenis,
připojení na internet a další vybavení.


                           Hodnocení průběhu vzdělávání
Společným znakem většiny hospitovaných hodin byla klidná pracovní atmosféra. Nejčastěji
zařazovali pedagogové převážně účelnou frontální výuku doplňovanou samostatnou prací.
Diferenciace a individualizace vzdělávacího obsahu a zadávaných úkolů podle kognitivníc h
schopností jednotlivých žáků byla zaznamenána ojediněle. Učitelé pracovali v průběhu
výuky spíše s tématem hodiny. Vzdělávací cíl stanovili pouze někteří, jeho naplňová ní
zjišťovali průběžně, avšak k efektivnímu ověření jeho dosažení v závěru výuky s využitím
formativního hodnocení nedocházelo.
Ve vyučovacích hodinách anglického jazyka v maturitních oborech byla frontální výuka
vhodně doplňovaná prací ve dvojicích. Zařazené výukové metody přispívaly k upevňová ní
a procvičování tematické slovní zásoby a gramatických struktur. Perceptivní řečové
dovednosti žáků podporoval kvalitní mluvený projev pedagogů a pravidelné zařazování
poslechových cvičení. Produktivní řečové dovednosti byly rozvíjeny zejména
prostřednictvím řízeného rozhovoru v rovině učitel – žák, méně často při vzájemné interakci
mezi žáky. Ne vždy věnovali pedagogové náležitou pozornost korekci nesprávné
výslovnosti u žáků. Výuka nematuritního oboru byla vedena zcela v cizím jazyce, žáci se do
výuky aktivně zapojovali. Rovnoměrně byly rozvíjeny všechny složky, tj. poslech
s porozuměním, komunikativní dovednosti a čtení s porozuměním. Většina žáků
prokazovala vysokou schopnost komunikace ve vyučovaném jazyce. Vyučující získávala
zpětnou vazbu o pochopení textu, se kterým žáci pracovali, a zjišťovala, co konkrétně jim
dělalo problémy.


                                             3/9
Hodiny českého jazyka a literatury byly v maturitních oborech založeny na jasně
formulovaných vzdělávacích cílech, k jejichž naplnění přispívaly účelně zvolené metody.
Práce ve dvojici účinně rozvíjela kooperativní dovednosti žáků. Účelně byly využity
pracovní listy, rozvoj digitálních kompetencí byl podpořen při práci s informačními zdroji.
Přínosná byla prezentace divadelního představení s následnou analýzou uměleckého díla.
Ne vždy se však dařilo motivovat žáky k souvislému mluvenému projevu. Méně efektivní
byla výuka žáků nematuritních oborů, při níž byla dominantní činnost učitelky. Žáci byli po
většinu výuky pasivními příjemci informací, které si zapisovali do sešitů, při procvičování
pravopisných jevů neměli dostatečný prostor k samostatnému odůvodňování. Jen v části
hodin byli žáci v jejich závěru efektivně zapojeni do evaluačních aktivit umožňujících reflexi
vzdělávacího procesu.
Při výuce matematiky v maturitních oborech výklad navazoval na jasně stanovený
vzdělávací cíl. Krátké zopakování učiva v úvodu vyučovacích hodin poskytovalo rychlou
zpětnou vazbu o jeho osvojení jak žákům, tak i učitelce. Vyučující využívala dosavadní
znalosti žáků, vedla je k jejich uplatnění při řešení úloh, podporovala jejich logické myšle ní,
uplatnění analogie. K podpoře názornosti byla účelně užita internetová aplikace. Žáci byli
vhodně vedeni k orientaci v grafických znázorněních. Při řešení úloh v hospitované výuce
byli žáci převážně úspěšní, občasné problémy jim činilo užití správné terminologie, případně
vyvozování obtížnějšího vzorce. Učitelka si průběžně ověřovala, zda žáci řešením úloh
rozumí. Ne vždy se dařilo systematicky aktivizovat všechny žáky a vést je k obsahově
náročnější komunikaci např. při odůvodňování postupu výpočtu. V nematuritních oborech
pedagogové vhodně zohledňovali dosavadní znalosti žáků, dbali na propojení učiva
s reálným životem. Pochopení učiva žáky účelně podporovali názorností, časově
přiměřeným výkladem, důsledným opakováním a procvičováním učiva všemi žáky. Pokud
žáci při převládající frontální výuce a samostatné práci začali ztrácet pozornost, učitelé
většinu z nich dokázali aktivizovat vhodně zařazenou skupinovou činností nebo žákovskou
prací s digitálními technologiemi.
V hospitovaných hodinách odborných předmětů převládala aktivita učitelů. Žáky do výuky
zapojovali občasnými otázkami, avšak aktivně odpovídali jen někteří. Na podporu
názornosti probíraného tématu a shrnutí nejdůležitějších poznatků využívali pedagogové
prezentace. K procvičení a upevnění učiva použili někteří vyučující pracovní listy, které po
vyplnění společně zkontrolovali, avšak bez efektivního vyhodnocení zaznamenaných chyb.
Protože učitelé pracovali v průběhu výuky s tématem nikoli cílem hodiny, nebyla v závěru
poskytována žákům efektivní zpětná vazba k jeho naplnění. Prostor pro sebehodnocení či
vzájemné hodnocení jako motivační faktor k dalšímu učení a prostředek osobnostního
rozvoje žáků učitelé nevytvářeli.
Hospitovaný odborný výcvik probíhal ve školních dílnách a na školní zahradě. Při instruktá ži
učitelé odborného výcviku vhodně využívali své zkušenosti i znalosti žáků, cíleně
propojovali teoretické poznatky s praktickými. V průběhu výuky kontrolovali práci žáků
a v případě potřeby korigovali postup jejich práce. Žáci neváhali kdykoliv požádat o pomoc
nebo dodatečné vysvětlení. Většinou pracovali samostatně, případně mezi nimi probíhala
věcná komunikace a také spolupráce. Z přístupu žáků k činnostem byla patrná jejich snaha
pracovat kvalitně.
Vzdělávací nabídku školy vhodně doplňuje činnost domova mládeže. Program činností
respektuje zájmy a potřeby ubytovaných a je sestavený z osvědčených individuálníc h
i společných aktivit, které jsou uskutečňovány podle předem stanoveného plánu
v jednotlivých měsících (např. divadelní představení, sportovní soutěže, vánoční posezení
a další).



                                              4/9
                          Hodnocení výsledků vzdělávání
Pro ověřování dosažení očekávaných výstupů školních vzdělávacích programů škola
využívá standardní evaluační nástroje. V předmětech společné části maturitní zkoušky
zadávají pedagogové po větších tematických celcích souhrnné testy, čtvrtletní písemné práce
a slohové práce. Významným diagnostickým nástrojem jsou vstupní testy zadávané na
začátku školního roku. Výsledky vstupních a souhrnných testů, písemných a slohových prací
pedagogové vyhodnocují, projednávají je v rámci předmětových komisí a následně
individuálně stanovují oblasti, na které se ve výuce zaměřují, aby podpořili žáky ve zlepšení
jejich znalostí a dovedností. Na základě výsledků externího testování čtenářské gramotnosti
škola přijala opatření, která však nejsou dostatečně účinná. Aktivity na podporu čtenářské
gramotnosti zařazují převážně pouze učitelé jazykových předmětů. Žáci posledního ročníku
maturitních oborů získávají důležitou zpětnou vazbu o úrovni svých kompetencí
prostřednictvím „maturitního tréninku“, který svým obsahem simuluje didaktické testy
společné části maturitní zkoušky. Vzdělávací obsah, v němž žáci ve větší míře nedosahují
očekávané úrovně znalostí a dovedností, pedagogové intenzivně procvičují a žáky seznamují
se strategiemi řešení. Jako hlavní nástroje strategie podporující zvyšování úspěšnosti žáků
realizuje škola individuální konzultace a skupinová doučování. Žáky 3. ročníku škola
zapojila do online soutěže Best in English, díky které mohou porovnat úroveň svých
jazykových kompetencí s ostatními účastníky. Z porovnání údajů o prospěchu žáků a jejich
absenci je zřejmá korelace vyšší absence a horšího prospěchu v průběhu vzdělává ní.
V maturitních oborech se zejména důslednou prací třídních učitelů daří postupně absenci
žáků snižovat, neomluvená absence se v posledních třech školních rocích nevyskytla.
O nižší efektivitě poskytovaného vzdělávání v maturitních oborech svědčí vyšší neúspěšnost
školy při ukončování vzdělávání. Hrubá neúspěšnost (podíl žáků zkoušku nekonajících nebo
u zkoušky neúspěšných z přihlášených žáků) školy ve společné části maturitní zkoušky se
v období let 2020–2023 lišila u jednotlivých oborů vzdělání. Více kolísala u oboru
Aplikovaná chemie, kde v roce 2020 činila 55,6 % (průměr ČR v odpovídající skupině oborů
vzdělání byl 7,1 %). V následujícím roce 2021 naopak žáci dosáhli výborných výsledků
(100% úspěšnost). V roce 2022 hrubá neúspěšnost dosáhla 33,3 % (ČR 7,5 %) a v roce 2023
opět klesla na 16,7 %, což však byl stále horší výsledek, než byl průměr v ČR v přísluš né
skupině oborů vzdělání (6,2 %). V oboru Autotronik byla hrubá neúspěšnost školy v období
2020–2023 vyrovnanější. V roce 2020 byla neúspěšnost školy nižší než průměr ČR (škola
12,5 %, ČR 17,5 %), v roce 2021 a 2022 byla vyšší než ČR (škola 23,1 % a 22,2 %, ČR
9,9 % a 17,1 %). V roce 2023 byly výsledky školy srovnatelné s průměrem ČR. Oba obory
se liší strukturou hrubé neúspěšnosti. V oboru Aplikovaná chemie v období 2020–2023 byla
hrubá neúspěšnost tvořena cca z 80 % žáky, kteří maturitní zkoušku konali, ale neuspěli u ní.
Cca 20 % připadá pak na žáky, kteří se k maturitní zkoušce přihlásili, ale nekonali ji většinou
pro neprospěch na konci maturitního ročníku. U oboru Autotronik je tomu naopak, hrubá
neúspěšnost je cca ze 63 % tvořena žáky, kteří maturitní zkoušku nekonali. V roce 2020
ovlivnili celkové výsledky školy u maturitní zkoušky slabé výsledky oboru Podnikání.
Hrubá neúspěšnost školy byla v tomto oboru 61,5 % (ČR 36,3 %) a plně byla tvořena žáky
neúspěšnými u zkoušky.
Z hlediska jednotlivých předmětů společné části maturitní zkoušky je zřejmé, že vysoká
neúspěšnost je v matematice, ve které uspěl průměrně každý druhý žák, avšak počet žáků
konajících tuto zkoušku je velmi nízký, jde pouze o jednotlivce. Většina žáků volí anglick ý
jazyk. V něm jsou žáci výrazně úspěšnější, v období let 2020–2023 neuspělo v této zkoušce
necelých 5 % maturantů. V českém jazyce byl podíl neúspěšných maturantů za stejné období
téměř 10 %. Celková úspěšnost školy u maturitní zkoušky je ovlivněna nejen výsledky žáků


                                             5/9
ve společné části, ale i v části profilové. Z analýzy výsledků je patrné, že žáci neprospívají
jak ve zkouškách navazujících na zkoušky společné části, tak ve zkouškách z odborných
předmětů příslušného oboru vzdělání. V některých rocích tak neúspěšnost v profilové části
přispívá k celkové neúspěšnosti u maturitní zkoušky více než neúspěšnost ve společné části,
např. v roce 2023 u oboru Autotronik neprospělo v profilové části 38,5 % žáků, ve společné
části 15,4 % žáků, což svědčí o nízké efektivitě přípravy žáků na tuto část maturitní zkoušky.
V oborech vzdělání poskytujících střední vzdělání s výučním listem z 59 žáků, kteří konali
závěrečnou zkoušku v roce 2022, neuspěli ani po opravných termínech čtyři žáci, v roce
2023 neuspělo ze 69 žáků osm. Nejvyšší míru neúspěšnosti zaznamenala škola u oboru
vzdělání Mechanik opravář motorových vozidel (29 % v roce 2022, 25 % v roce 2023), a to
zejména u praktické zkoušky z odborného výcviku. Jedním z opatření, která škola pro
zvýšení úspěšnosti v této části závěrečné zkoušky přijala, je změna učebních osnov
příslušného školního vzdělávacího programu s cílem zvýšit od školního roku 2022/2023
hodinovou dotaci praktických činností.
Výchovná poradkyně poskytuje pedagogům potřebné informace o žácích se speciálními
vzdělávacími potřebami. Efektivitu poskytované podpory průběžně ve spolupráci s učiteli
vyhodnocuje a uplatňování stanovených doporučení s poradenskými zařízeními pravidelně
konzultuje. I přesto, že jsou učitelé o žácích se speciálními vzdělávacími potřebami
informováni, byla potřebná individualizace a diferenciace ve vzdělávání nejen těchto žáků
v hospitovaných hodinách zaznamenána spíše ojediněle. V případě ohrožení školním
neúspěchem a také v případě vyšší absence pomáhá výchovná poradkyně žákům najít příčiny
selhávání a následně ve spolupráci se zákonnými zástupci a sociální pedagožkou účelně
spolupracují na jejich odstranění. V rámci kariérového poradenství poskytuje žákům
potřebné informace při volbě jejich dalšího uplatnění. Velkou pomocí při výběru profesního
uplatnění žáků je organizace různých náborových aktivit ve škole a také odborné zahranič ní
stáže v rámci programu Erasmus+, kterých se účastní žáci napříč všemi obory. Velkým
přínosem je pro žáky přímá spolupráce se školním psychologem.
Systém primární prevence účinně reaguje na aktuální potřeby školy. Hlavním cílem je
včasné podchycení a bezodkladné řešení rizikových projevů chování žáků. Kromě
pravidelně pořádaných osvědčených aktivit, kterými jsou školní projekty, tematicky
zaměřené besedy nebo exkurze, reaguje škola na aktuální problémy organizací vzdělává ní
a besed s odborníky (např. psychické potíže žáků, trestní odpovědnost, agresivita).
Přínosnou aktivitou jsou pravidelně pořádané adaptační pobyty prvního ročníku, na kterých
si žáci vytvářejí společná vztahová pravidla, což pozitivně ovlivňuje nejen klima třídníc h
kolektivů, ale následně i celé školy. Propojení primární prevence s výchovným poradenstvím
je efektivní.


                                          Závěry
Vývoj školy
– Od 1. 12. 2019 došlo ke změně na pozici ředitele školy.
– Ukončeno bylo vzdělávání v nástavbovém oboru Podnikání a byl proveden výmaz oboru
  z rejstříku škol a školských zařízení.
– Nedostatky zjištěné při předchozích inspekčních činnostech se podařilo většinou
  odstranit, avšak nedostatky v kvalitě poskytovaného vzdělávání přetrvávají.




                                             6/9
– Vedení školy se podařilo zajistit výuku cizích jazyků              plně kvalifikova nými
  a aprobovanými pedagogy, což přispělo k jejímu zkvalitnění.
– Od poslední inspekční činnosti byla nově ustanovena pozice školního psychologa
  a sociálního pedagoga, čímž byla efektivně posílena činnost školního poradenského
  pracoviště.
– Přetrvávají slabé výsledky školy při ukončování vzdělávání maturitní zkouškou.
Silné stránky
– Spolupráce školy se sociálními partnery včetně zahraničních v rámci programu Erasmus+
  podporuje rozvoj odborných a sociálních kompetencí žáků. (1.5)
– Možnost získat svářecí průkaz a řidičský průkaz na traktor, osobní a nákladní automobil
  v rámci vzdělávání podle školního vzdělávacího programu podporuje rozvoj dalších
  odborných kompetencí žáků příslušných oborů vzdělání a jejich uplatnění v praxi. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Koncepce rozvoje školy dostatečně nereflektuje přetrvávající vyšší neúspěšnost při
  ukončování vzdělávání maturitní zkouškou. (1.1)
– Přijímání uchazečů s nízkou úspěšností u jednotné přijímací zkoušky nevytvář í
  předpoklady pro zvýšení úspěšnosti školy při ukončování vzdělávání maturitní zkouškou.
  (2.1)
– Metodické vedení pedagogických pracovníků není dostatečně účinné pro zvyšová ní
  kvality výchovně vzdělávacího procesu. (2.3)
– Pedagogové především odborných předmětů využívají v nízké míře aktivizační metody
  a formy, což vede k pasivitě žáků v průběhu výuky. Žáci nejsou systematicky vedeni
  k práci s různými informačními zdroji, nedostatečně jsou využívány metody podporující
  rozvoj kritického myšlení. (4.2)
– Sporadicky využívaná individualizace a diferenciace ve výuce dostatečně nerozvíjí
  individuální vzdělávací potenciál žáků. Ojedinělá podpora hodnoticích dovedností
  snižuje efektivitu podpory rozvoje každého žáka. (4.3)
– Nízká úspěšnost školy při ukončování vzdělání maturitní zkouškou. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– V koncepci rozvoje školy výrazně reflektovat vzdělávací výsledky školy.
– Zvýšit požadavky na uchazeče o obory vzdělání zakončené maturitní zkouškou.
– Poskytovat pedagogům systematickou metodickou podporu pro zkvalitňování jejich
  práce.
– Častěji zařazovat aktivizační metody a organizační formy, využívat ve výuce různé
  informační zdroje a podporovat rozvoj kritického myšlení.
– Diferencovat výuku podle individuálních předpokladů žáků, poskytovat jim účinnou
  zpětnou vazbu o naplnění vzdělávacího cíle, podporovat hodnoticí dovednosti žáků,
  využívat formativní hodnocení pro podporu každého žáka.


                                            7/9
– Vyhodnocovat výsledky vzdělávání při ukončování maturitní zkouškou ve všech
  aspektech na úrovni školy i metodických orgánů a přijímat efektivní opatření pro jejich
  zlepšování.
– Pokračovat v realizaci účinných opatření ke snižování absence žáků.

                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).

            Seznam dokladů, o které se inspekční zjištění opírají
 1.   Úplné znění zřizovací listiny příspěvkové organizace Ústeckého kraje č. j. 198/2001
      (ze dne 11. 1. 2023) včetně příloh
 2.   Jmenování ředitele s účinností od 1. 12. 2019
 3.   Výpisy z rejstříku škol a školských zařízení MŠMT (ze dne 15. 3. 2024)
 4.   Organizační řád s účinností od 1. 1. 2020 včetně organizačního schématu
 5.   Strategické cíle školy pro období 2019–2025
 6.   Školní řád s účinností od 1. 5. 2023
 7.   Vnitřní řád domova mládeže s účinností od 1. 1. 2021
 8.   Třídní knihy, školní rok 2022/2023, 2023/2024 (vzorek)
 9.   Školní matrika vedená k termínu inspekční činnosti (vzorek)
10.   Doklady o přijímání ke vzdělávání v maturitních oborech – kritéria hodnocení,
      výsledky uchazečů v jednotné přijímací zkoušce v období 2018–2023
11.   Dokumentace k ukončování vzdělávání maturitní zkouškou, zkušební období 2020-
      2023
12.   Dokumentace k ukončování vzdělávání závěrečnou zkouškou, rok 2022 a 2023
13.   Školní vzdělávací program domova mládeže platný ve školním roce 2023/2024
14.   Školní vzdělávací programy vyučovaných oborů vzdělání platné ve školním roce
      2023/2024
15.   Výroční zpráva o činnosti školy za školní rok 2022/2023
16.   Plán dalšího vzdělávání pedagogických pracovníků, školní rok 2023/2024
17.   Personální dokumentace pedagogických pracovníků (vzorek) včetně osvědčení
      z dalšího vzdělávání
18.   Záznamy z pedagogické rady a z jednání předmětových komisí, školní roky
      2022/2023 a 2023/2024 k termínu inspekční činnosti
19.   Dokumentace k výchovnému poradenství a prevenci rizikového chování vedená
      k termínu inspekční činnosti
20.   Inspekční zpráva České školní inspekce č. j.: ČŠIU-230/19-U (ze dne 25. 3. 2019)
21.   Webové stránky školy: www.soslovo.cz


                                           8/9
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Anna Kejřová, školní inspektorka, vedoucí inspekčního týmu
 Ing. Pavel Čámský, školní inspektor
 Mgr. Ilona Hronová, školní inspektorka
 Mgr. Ivana Reihsová, školní inspektorka
 Bc. Jana Sejvalová, kontrolní pracovnice
 Ing. Jiří Bajan, odborník v oblasti strojírenských oborů
14. 5. 2024




                                          9/9
