                                    Česká školní inspekce
                                   Karlovarský inspektorát
__________________________________________________________________________________________________________ __




                         IN S P E K Č N Í ZP R ÁVA
                                          Čj. ČŠIK-141/22-K


Název                                Střední škola živnostenská Sokolov, příspěvková
                                     organizace
Sídlo                                Žákovská 716, 356 01 Sokolov
E-mail                               skola@zivnostenska-sokolov.cz
IČ                                   75059151
Identifikátor                        651012988
Právní forma                         Příspěvková organizace
Zastupující                          Mgr. Ilona Medunová
Zřizovatel                           Karlovarský kraj
Místo inspekční činnosti             Žákovská 716, 356 01 Sokolov
Termín inspekční činnosti            8. 3. 2022 − 10. 3. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. b) zákona č. 561/2004 Sb., o předškolním, základním, středním a vyšším
odborném a jiném vzdělávání (školský zákon), ve znění pozdějších předpisů, zjišťování a
hodnocení podmínek, průběhu a výsledků vzdělávání podle příslušných školních
vzdělávacích programů, zaměřené zejména na neúspěšnost ve společné části maturitní
zkoušky.
Zjišťování a hodnocení naplnění školních vzdělávacích programů a jejich souladu
s právními předpisy a rámcovými vzdělávacími programy podle § 174 odst. 2 písm. c)
školského zákona.




2021/2022
Hodnoceným obdobím jsou školní roky 2019/2020, 2020/2021 a 2021/2022 k datu inspekční
činnosti.


                                   Charakteristika
Střední škola živnostenská Sokolov, příspěvková organizace (dále „škola“) vykonává
činnost střední školy.
K datu inspekční činnosti škola poskytuje střední vzdělávání s maturitní zkouškou ve
čtyřech oborech vzdělání (dále „maturitní obory“), a to ve čtyřletých oborech vzdělání
Informační služby, Kosmetické služby (dále také „Kosmetička“), ve dvouletých denních
nástavbových oborech vzdělání Vlasová kosmetika a Podnikání (dále také „nástavbové
obory“). V oboru Podnikání poskytuje škola vzdělávání také dálkovou formou (dále také
„dálkový nástavbový obor“). V oboru vzdělání Ekonomika a podnikání zapsaném do
školského rejstříku škola od roku 2016 žáky nevzdělává. Škola dále uskutečňuje vzdělává ní
v 11 oborech vzdělání s výučním listem.
K datu inspekční činnosti škola vzdělává 572 žáků, z toho 164 žáků maturitních oborů (29 %
žáků z celkového počtu). V oboru Informační služby se vzdělává k datu inspekční činnosti
42 žáků, v oboru Kosmetické služby 48 žáků, v oboru Vlasová kosmetika 15 žáků, v oboru
Podnikání 59 žáků (z toho 13 žáků v dálkové formě vzdělávání). Ke stejnému datu škola
eviduje v maturitních oborech 16 žáků se speciálními vzdělávacími potřebami.
Nejvyšší povolený počet žáků v oboru Informační služby je naplněn na 35 %, v oboru
Kosmetické služby na 40 %, v oboru Vlasová kosmetika na 37,5 %, v oboru Podnikání denní
formy na 38,3 % a v oboru Podnikání v dálkové formě na 5,5 %.
Škola se nachází v oblasti s vysokými vzdělávacími problémy v základních školách, až
čtvrtina žáků školy pochází ze socioekonomicky znevýhodněného prostředí.


                         Hodnocení podmínek vzdělávání
Ředitelka školy aktualizovala v roce 2019 koncepci dalšího rozvoje školy, ve které stanovila
cíle na základě vlastních analýz neúspěšnosti žáků ve společné části maturitní zkoušky i na
základě zjištění České školní inspekce. Obecné cíle jako např. zlepšení náborové činnosti
pro nástavbové obory, zaměření se na kvalitu přijímaných uchazečů, na zlepšení výsledků
žáků u maturitní zkoušky, jsou v souladu se záměry zřizovatele rozpracovány podrobněji do
ostatních pro školu důležitých dokumentů (školní vzdělávací programy, evaluační
dokumenty školy aj.).
Hodinové dotace v učebních plánech školních vzdělávacích programů maturitních oborů se
v jazykovém a matematickém vzdělávání od předchozí inspekční činnosti v roce 2019
nezměnily, obě vzdělávací oblasti jsou dlouhodobě posíleny vyšším počtem disponibilníc h
hodin. Ve školním roce 2021/2022 škola nabízí žákům závěrečných ročníků podporu
spočívající v individuálním doučování nebo dobrovolných seminářích. Vedení školy
vyhodnotilo nepovinnou účast na seminářích jako málo efektivní a přistoupilo k úpravě
školních vzdělávacích programů, od příštího školního roku budou nabízené semináře
zařazeny mezi povinné předměty.
Organizačně škola spojuje žáky tříd stejných ročníků na výuku několika všeobecně
vzdělávacích předmětů. Společně se tak v těchto předmětech vzdělávají žáci oborů
Informační služby a Kosmetička a dále žáci nástavbových oborů. Spojení žáků s různými
studijními předpoklady a dosaženou různou úrovní znalostí a dovedností (především


2021/2022                                    2
Informační služby a Kosmetička) a nezohlednění této okolnosti formou diferenciace výuky
se negativně odráží ve výsledcích společné části maturitní zkoušky.
V rámci evaluačních aktivit posuzovala škola také efektivitu vzdělávání v dálkovém
nástavbovém oboru. Nedostatek uchazečů o vzdělávání spolu s nízkými studijními
předpoklady a velká neúspěšnost žáků ve společné části maturitní zkoušky tohoto oboru
měly za následek, že škola pro školní rok 2021/2022 nepřijímala žáky do prvního ročníku.
Od školního roku 2022/2023 vedení školy plánuje nepřijímat do tohoto oboru žádné žáky.
Řízení školy je plánovité, pravidla a mechanismy k organizování vlastní činnosti odpovídají
aktuálním potřebám školy. Rozdělení pravomocí a struktura přenosu informací jsou účelné
a efektivní. Kontrolní činnost je systematická, zaměřuje se na vyhodnocování přijíma nýc h
opatření směrem k distanční výuce a k výsledkům vzdělávání maturitních oborů. V oblasti
evidence výsledků vzdělávání žáků ve školní matrice není kontrola zcela účinná. Zjištěné
nedostatky v evidenci byly odstraněny v průběhu inspekční činnosti.
Hospitační činnost vedení školy byla v hodnoceném období zaměřena na základě vlastníc h
analýz výsledků maturitních zkoušek na identifikované nedostatky ve výuce (struktura
vyučovací hodiny, používané metody a formy výuky, aktivita žáků v hodinách) a také na
vyrovnání rozdílů úrovně dosažených výsledků žáků plynoucích z distanční výuky. Zjištění
z hospitační činnosti vedení školy projednává s pedagogickou radou a předmětovým
komisím ukládá povinnost přijímat opatření vzhledem ke zjištěním. K vyhodnoco vá ní
efektivity opatření přijímaných k odstranění nedostatků ve výuce přistupuje vedení školy
postupně, v letošním školním roce se zaměřilo spíše na podporu a vytváření psychického
bezpečí pro žáky i učitele s ohledem na nelehkou situaci po delší době distančního
vzdělávání žáků.
Pomocí dotazníkových šetření mezi žáky a učiteli v období distanční výuky škola
identifikovala rizikové oblasti, jako byly např. pasivita žáků, ne zcela efektivní práce
s třídním kolektivem, zhoršené výsledky vzdělávání. Vedení školy se na tyto oblasti
zaměřilo ve své hospitační činnosti, problematikou distanční výuky se podrobně zabývaly
také předmětové komise. Efektivita přijímaných opatření bude předmětem analýzy vedení
školy plánované na konci aktuálního školního roku.
Na analýzách a hledání příčin neúspěšnosti žáků ve společné části maturitní zkoušky se
podílejí kromě vedení školy také příslušné předmětové komise, které na základě zjištění
navrhují opatření ke zlepšení vzdělávání jako např. důraz na zvýšení vlastní zodpovědnosti
žáků za výsledky vzdělávání, rozvoj matematické a čtenářské gramotnosti apod. Ve
sledovaném průběhu vzdělávání bylo zjištěno, že učitelé přistupují k realizaci opatření
s různou mírou intenzity, ne všechna opatření jsou realizována.
Při zajišťování výuky předmětů společné části maturitní zkoušky došlo v hodnoceném
období k personálním změnám v pedagogickém sboru s cílem zvýšit kvalitu vzdělává ní.
Jednoho učitele anglického jazyka a jednoho učitele matematiky se škole zatím nepodařilo
nahradit odborně kvalifikovanými pedagogy. V případě matematiky měla chybějící odborná
kvalifikace učitele negativní vliv na kvalitu vzdělávání. Podporu nově nastoupivším a
nekvalifikovaným učitelům poskytuje vedení školy v rámci hospitační činnosti, jejich výuku
průběžně monitoruje a přijímá opatření k postupnému zlepšování průběhu vzdělávání.
Další vzdělávání pedagogických pracovníků bylo v hodnoceném období kromě studia
k získání kvalifikační předpokladů zaměřeno také na rozšiřování odborných znalostí
pedagogů, na metodiku vedení hodin, popř. individualizaci výuky. Aplikace nabytých
znalostí z dalšího vzdělávání se do sledovaných hodin promítla jen v minimální míře.



2021/2022                                   3
Vedení školy si je vědomo nižších studijních předpokladů a dovedností uchazečů o
vzdělávání především v oborech Kosmetička a nástavbových oborech, proto v hodnoceném
období stanovila nejnižší možnou hranici minimální úspěšnosti při jednotné přijímac í
zkoušce. Po prvním kole přijímacího řízení byly třídy prvních ročníků naplněny v průměru
z 80 %. Pro doplnění počtu žáků ve třídách prvních ročníků pořádala škola další kola
přijímacího řízení, která spočívala ve školní přijímací zkoušce formou písemného testu
z českého jazyka nebo matematiky, pokud žák nekonal v prvním kole jednotnou přijímac í
zkoušku. Nejnižší možná hranice minimální úspěšnosti byla stanovena stejná jako v prvním
kole přijímacího řízení. Horší studijní předpoklady žáků výše uvedených oborů vzdělání jsou
jednou z možných příčin neúspěšnosti žáků školy ve společné části maturitní zkoušky.
Při přijímání žáků do vyšších ročníků a při přestupu z jiné školy ředitelka školy posuzuje
doklady o předchozím vzdělávání a stanovuje rozdílové zkoušky z předmětů, které žáci
v předchozím vzdělávání neabsolvovali. Neposuzuje úroveň dosažených výsledků žáků
v maturitních předmětech, přestože časová prodleva od ukončení předchozího vzdělávání u
některých žáků je značná. To se negativně projevuje ve výsledcích maturitní zkoušky.


                          Hodnocení průběhu vzdělávání
Výuka byla sledována v hodinách všeobecně vzdělávacích předmětů spadajících do
společné části maturitní zkoušky.
Sledované hodiny byly výrazně odlišné jak v kvalitě, tak v efektivitě výuky. Promyšlená
struktura hodin z hlediska účelného využití metod a forem byla sledována ve výuce
anglického jazyka (vyjma dálkového nástavbového oboru) nebo v části matematické ho
vzdělávání, kdy zvolené metody a předkládané úkoly podporovaly dosažení vzdělávac íc h
cílů. Žáky se většinou dařilo do výuky aktivně zapojovat. Učitelé věnovali dostatek prostoru
seznámení žáků s cílem vyučovací hodiny, řešení úloh i zpětné vazbě o výsledcích práce a
učení žáků. Také v části hodin českého jazyka byly účelně využity metody činnostního
učení. V ostatních případech převládala frontální výuka s výraznou aktivitou na straně
učitele (výuka německého jazyka, některé hodiny českého jazyka a část výuky matematik y)
s kombinací se samostatnou prací nebo prací ve dvojici. V případě zařazení skupinové výuky
se jednalo spíše o formální záležitost, kdy žáci pracovali po celou dobu samostatně bez
rozvíjení spolupráce a bez vzájemného dialogu přispívajícího k jejich učení a bez
individuální prezentace výsledků své práce. V případě matematiky měla nekvalifikova no st
vyučujícího negativní vliv jak na strukturu, tak organizaci vedení hodin.
V úvodu hodin vytvářeli vyučující zpravidla prostor k ověření znalostí a dovedností žáků,
většinou formou řízeného rozhovoru s aktivnější skupinou žáků. Výuka českého jazyka byla
zaměřena na literární výchovu s důrazem na odbornou a obsahovou stránku učební látky.
Časově náročné a jednostranně zaměřené úlohy, které sledovaly pouze vědomostní cíle,
vedly k postupné ztrátě pozornosti a pasivitě některých žáků. V jazykových a slohovýc h
hodinách se promyšleně střídaly různé formy práce, učitelka rozvíjela u žáků kreativitu,
experimentální tvoření, podporovala dovednosti kritického myšlení. V hodinách anglické ho
jazyka s výjimkou dálkového studia vyučující rovnoměrně zařazovali aktivity na rozvoj
receptivních a produktivních řečových dovedností i na osvojování jazykových prostředků.
Téměř ve všech hodinách žáci aktivně používali cílový jazyk. Komunikace v případě
dálkového nástavbového oboru byla neefektivní. V hodině nebyl vytvářen žádný prostor pro
rozvoj řečových dovedností a čtenářských strategií, jejichž nízká úroveň je jednou z příčin
neúspěšnosti žáků u společné části maturitní zkoušky. Také v průběhu výuky německého
jazyka byli žáci většinou pasivními příjemci informací, neměli mnoho příležitostí využít
komunikativní dovednosti. Výuka byla důsledně vedena v cílovém jazyce, v případě


2021/2022                                    4
dálkového nástavbového oboru způsob výuky spočíval ve sdělování informací, čtení vět a
jejich doslovném překladu ze strany žáků, což mělo jen minimální dopad na učební pokrok
žáků. Ti vykazovali velké neznalosti a nízkou míru motivace pro učební aktivity. Řešení
úloh v některých hodinách matematiky bylo vhodně propojované s vyhledáváním pojmů či
vzorců z různých informačních zdrojů (matematické tabulky, internet, vlastní žákovské
poznámky) a interpretací takto získaných informací. Při řešení úloh byl kladen důraz na
správné používání stanovených postupů, k rozvoji matematické gramotnosti přispíva la
učiteli podporovaná vzájemná interakce žáků.
Rozdílnost práce se žáky vzhledem k jejich různé úrovni znalostí a dovedností v předmětu
nebyla zaznamenána. V některých hodinách matematiky a anglického jazyka učitelé
přizpůsobovali tempo a obsah výuky zejména žákům se slabšími výsledky, případně žákům
v předchozích hodinách chybějícím, a poskytovali jim potřebnou podporu, aby předložené
úlohy vyřešilo co nejvíce žáků. Všichni žáci plnili stejné úkoly, naplňovali stejné cíle,
nemohli si vybírat z úloh odlišné obtížnosti. Žáci s vyšším potenciálem tak neměli příležito st
se dále rozvíjet a uplatnit náročnější myšlenkové operace, popř. rozvíjet komunikač ní
dovednosti na vyšší úrovni. Ani diferenciace vzhledem k potřebám žáků se speciálními
vzdělávacími potřebami nebyla ve sledovaných hodinách zaznamenána. Při výskytu chyby
byl většinou učitel garantem správné odpovědi, jen minimálně byla v hodinách zjišťována
její příčina a chyba byla využita jako prostředek k učení. Žáci ke své práci většinou dostávali
zpětnou vazbu, učitelé se ale omezovali na konstatování dobře/špatně při okamžitýc h
výkonech v hodinách. V části matematického vzdělávání práce s chybou přispíva la
k porozumění novému vzdělávacímu obsahu a upevňování početních dovedností.
Didaktická technika byla účelně využita v hodinách matematiky a anglického jazyka.
Zkušenosti nabyté při vedení online výuky a znalosti informačních a komunikač níc h
technologií někteří učitelé aktivně aplikovali při vedení hodin. Méně efektivně, spíše jen
jako podpůrný zobrazovací prostředek, byla didaktická technika využita v hodinách českého
jazyka. V hodinách německého jazyka prostředky informačních a komunikač níc h
technologií nebyly využity, byť by umožnily žáky aktivně zapojit do výuky.
V matematickém vzdělávání a v některých hodinách anglického a českého jazyka byli žáci
vedeni k sebehodnocení a hodnocení výsledků práce spolužáků, v závěru vyučovacích hodin
učitelé společně se žáky vyhodnocovali naplnění stanovených vzdělávacích cílů. Toto
hodnocení však nesměřovalo k hledání příčin neúspěchu, stanovení konkrétních potřeb žáků
či postupů k překonání obtíží a ke zlepšení. V ostatních hodinách učitelé závěr výuky
omezili jen na shrnutí probraného učiva.


                          Hodnocení výsledků vzdělávání
Škola má nastavený systém k získávání informací o výsledcích vzdělávání žáků. Výsledky
vzdělávání se se čtvrtletně zabývá pedagogická rada. Třídní učitelé předkládají informace o
hodnocení aktuálního stavu, zaměřují se na žáky s vysokou absencí a s neomluve no u
absencí, nehodnocené a neprospívající žáky. Na základě analýz vedení školy přijímá
opatření ke zlepšení výsledků vzdělávání.
Žákům jsou nabízeny individuální konzultace, doučování, popř. dobrovolné semináře
v předmětech společné části maturitní zkoušky, v nichž mají problémy. Tyto aktivity jsou
pro žáky dobrovolné. Kromě zaměření se na problémové vzdělávací obsahy přímo ve výuce
či při doučovacích aktivitách škola využívá nástroj s dálkově dostupnými výukovými zdroji,
které žáci využívají v rámci samostudia a domácí přípravy, který učitelům a žákům
poskytuje zpětnou vazbu o vzdělávacích posunech žáků. Obdobné aktivity nabízí škola


2021/2022                                     5
žákům prvního ročníku pro odstranění obtíží souvisejících s nízkou úrovní znalostí předmětů
společné části maturitní zkoušky způsobené nedostatečnou úrovní výsledků vzdělávání žáků
ze základní školy v důsledku distanční výuky.
Ve druhém pololetí školního roku 2020/2021 přistoupila škola v souladu s doporučeními
Ministerstva školství, mládeže a tělovýchovy k úpravám organizace a obsahu vzdělávání a
zaměřila se na výuku maturitních předmětů s cílem připravit žáky na úspěšné ukončení
vzdělávání. Individualizace výuky spolu s národními úpravami podmínek konání maturitní
zkoušky v maturitním období 2021 přispěly ke zlepšení průměrných výsledků společné části
maturitních zkoušek ve všech realizovaných oborech vzdělání vyjma oboru Kosmetické
služby.
V maturitních oborech ve školním roce 2020/2021 neprospělo ani po zkouškách
v náhradním termínu a opravných zkouškách 15 žáků ze 159, tj. 9 % žáků, naopak 13 %
žáků prospělo s vyznamenáním. Za první pololetí aktuálního školního roku škola eviduje
celkové hodnocení nehodnocen (a) nebo neprospěl (a) celkem u 45 % žáků školy, což je
významným negativním signálem z hlediska úspěšnosti žáků ve vzdělávání a je rizikem pro
další vývoj výsledků.
Nejslabších průměrných ročníkových výsledků dlouhodobě dosahují žáci v matematice, dále
pak v cizích jazycích. Tyto závěry potvrzují školou průběžně využívané nástroje externího
hodnocení (výsledky přijímacích zkoušek, srovnávací testování komerčních společností,
testy maturitního tréninku), jejichž výsledky škola v rámci příslušné předmětové komise
analyzuje a snaží se je využít ke zlepšování kvality vzdělávání.
Vyjma oboru Informační služby jsou výsledky žáků ve společné části maturitní zkoušky od
poslední inspekční činnosti i nadále neuspokojivé. V maturitních obdobích 2019–2021
dosahovala hrubá neúspěšnost žáků (podíl žáků neúspěšných u maturitní zkoušky nebo
zkoušku nekonajících z celkového počtu přihlášených žáků) v oboru vzdělání Vlasová
kosmetika přibližně 60 %, v oboru Podnikání průměrně přibližně 40 %, přitom však hrubá
neúspěšnost v nástavbových oborech v České republice činí v tomto období pouze kolem
35 %. Neúspěšnost v oboru Podnikání zhoršují zejména výsledky žáků v dálkové formě
vzdělávání (cca 60 %). V oboru vzdělání Kosmetické služby dosahovala hrubá neúspěšnost
žáků v letech 2019–2021 průměrně přibližně 60 %, celostátní průměr hrubé neúspěšnosti
v odpovídající skupině oborů vzdělání je významně nižší (cca 2,5 krát). Přestože žáci oboru
Informační služby dosahují průměrně lepších výsledků než žáci ostatních maturitních oborů
ve škole (průměrná hrubá neúspěšnost kolem 15 %), vykazují tito žáci mírně vyšší
neúspěšnost než žáci ve stejné skupině oborů v České republice.
Z podrobné analýzy výsledků vzdělávání vyplývá, že ve společné části maturitní zkoušky
jsou žáci nejméně úspěšní ve zkoušce z matematiky. Tuto zkoušku volil relativně malý počet
žáků, za poslední tři roky celkem 13 žáků, neúspěšnost však byla vysoká, na úrovni zhruba
55 %. Přibližně třetina žáků v letech 2019-2021 neuspěla ve zkoušce z cizího jazyka,
přičemž úspěšnější byli žáci z anglického jazyka (neúspěšnost cca 30 %) než žáci
z německého jazyka, kdy se jejich neúspěšnost pohybuje kolem 50 %. Nejúspěšnější byli
žáci ve zkoušce z českého jazyka a literatury (průměrně 15 % neúspěšnost).
K maturitní zkoušce z matematiky se hlásí většinou žáci s lepšími průměrnými ročníkovými
výsledky v této vzdělávací oblasti, avšak jejich výsledky u zkoušky těmto výsledkům
neodpovídají. U maturitní zkoušky mají žáci v průměru o jeden a půl stupně horší výsledek.
Jednou z příčin této disproporce může být zaměřování výuky zejména na podporu žáků se
slabými výsledky a nízká míra diferenciace výuky vzhledem k potřebám žáků s vyšším
potenciálem. Žáci si v souladu s rámcovým vzdělávacím programem mohou ve společné
části volit zkoušku z cizího jazyka, který je na dané škole vyučován. Možnou příčinou


2021/2022                                   6
neúspěchu u maturitní zkoušky z cizích jazyků může být také ta skutečnost, že žáci
především nástavbových oborů a dálkového nástavbového oboru se vzdělávají a připravují
na maturitní zkoušku z německého jazyka, ale v mnoha případech si volí maturitní zkoušku
z anglického jazyka, aniž by absolvovali z tohoto předmětu stejný počet vyučovacích hodin
podle učebního plánu jako žáci, kteří se v anglickém jazyce vzdělávají. Největším důvodem
vysoké neúspěšnosti žáků nástavbových oborů a dálkového nástavbového oboru ve společné
části maturitní zkoušky jsou obecně nízké studijní předpoklady a průběžné slabé studijní
výsledky v předmětech společné části maturitní zkoušky.
Jak již bylo uvedeno výše, nejslabších výsledků ve společné části maturitní zkoušky dosahují
žáci oboru Kosmetička, Vlasová kosmetika a žáci dálkového nástavbového oboru. U těchto
oborů byl také zjištěn výrazně nízký podíl žáků, kteří nastoupí do prvního ročníku a úspěšně
ukončí studium maturitní zkouškou v roce, kdy by měli standardně ukončit studium (dále
také „cyklus“). Celkový podíl žáků, kteří nastoupili do prvního ročníku a v řádném školním
roce úspěšně ukončili studium maturitní zkouškou, činil ve školním roce 2020/2021 46 %,
průměrná úspěšnost v cyklu v letech 2019 – 2021 je pouze cca 35 %. Nejnižší úspěšnost
v cyklu (počítáno v letech 2019 – 2021) dosahují žáci dálkového nástavbového oboru (kolem
11 %), dále pak Kosmetičky a obor Vlasová kosmetika (v průměru 23 %). Více jak
třetinovou úspěšnost v cyklu mají žáci nástavbového oboru Podnikání a nejvyšší, téměř
dvoutřetinovou úspěšnost v cyklu mají žáci oboru Informační služby.
Škola se potýká s četnými předčasnými odchody žáků ze vzdělávání. Efektivita vzdělává ní
tak není příliš vysoká. Takových žáků ve školním roce 2020/2021 evidovala škola cca 10 %
a ve školním roce 2021/2022 k datu inspekční činnosti eviduje škola již cca 15 % žáků, kteří
vzdělávání zanechali. Nejvýrazněji se to projevuje u oboru Kosmetička, kdy během
čtyřletého cyklu zanechalo vzdělávání v hodnoceném období v průměru téměř polovina
žáků.
Škola systematicky používá nástroje prevence školní neúspěšnosti, snaží se pracovat se žáky
i jejich rodiči, žákům nabízí pomoc včetně možnosti změnit obor vzdělání. Na možnostech
řešení aktivně spolupracují třídní učitelé se školním poradenským pracovištěm i s dalšími
externími organizacemi, které se na danou problematikou zaměřují. Rodinné zázemí žáků
má negativní vliv na jejich vnitřní motivaci k učení a dosahování dobrých výsledků. Tito
žáci nemají potřebnou podporu z rodiny, i proto jsou opatření přijímaná ze strany školy málo
účinná.
Poradenský systém školy efektivně propojuje oblast vzdělávání s prevencí sociálně
patologických jevů. Mezi jeho priority patří práce se žáky se speciálními vzdělávac ími
potřebami a předcházení výchovným a studijním problémům. Systém podpory těchto žáků
zahrnuje jejich včasnou identifikaci, spolupráci se školskými poradenskými zařízeními i
zajištění personální podpory ve výuce (asistenti pedagoga). Do sledovaného průběhu
vzdělávání se potřebná diferenciace práce se žáky se speciálními vzdělávacími potřebami
nepromítla.
Významným faktorem, který negativně ovlivňuje výsledky vzdělávání je vysoká absence
žáků, kterou se škola dlouhodobě snaží řešit. V minulém školním roce evidovala škola
vysokou absenci především u žáků oborů Kosmetička, dále pak u nástavbových oborů. Podíl
absence žáků závěrečných ročníků na celkové absenci žáků maturitních oborů byl více jak
třetinový. Vysoká absence některých z těchto žáků se negativně promítla do jejich úspěšnosti
ve společné části maturitní zkoušky, nebo tito žáci maturitní zkoušku v řádném termínu
nekonali. V aktuálním školním roce zavádí škola pilotní program pro žáky s vysokou
absencí, tzv. Dohody se žáky a rodiči. Cílem programu je snížení absence žáků a zvýšení
zodpovědnosti žáků i jejich zákonných zástupců za výsledky vzdělávání.


2021/2022                                    7
K žákům ohroženým rizikem školní neúspěšnosti patří i skupina žáků, kterým škola
zpracovává tzv. Plán pedagogické podpory. Jedná se z velké části o žáky, kteří se v minulos ti
vzdělávali podle individuálního vzdělávacího plánu povoleného z jiných závažných důvodů.
Pedagogická podpora spočívá v těchto případech pouze ve změně organizace výuky. Tito
žáci mají povinnost absolvovat minimálně 30 % výuky každého předmětu s tím, že si musí
zadané učivo nastudovat individuálně a domlouvat si podmínky hodnocení s vyučujíc ími.
Tento způsob nedává prostor pro podporu žáků formou konzultací učiva tak, jak to bylo u
původního způsobu vzdělávání podle individuálního vzdělávacího plánu povoleného
z jiných závažných důvodů. Značná část těchto žáků jen obtížně dosahuje očekávaných
výsledků vzdělávání.


                                          Závěry
Vývoj školy
- Výsledky žáků ve společné části maturitní zkoušky jsou od předchozí inspekční činnosti
  v roce 2019 nadále neuspokojivé.
- Ředitelka školy činí postupné kroky k utlumování vzdělávání v dálkové formě vzdělává ní
  oboru Podnikání, od školního roku 2020/2021 nevzdělává žáky od prvního ročníku. Pro
  školní rok 2022/2023 zveřejnila záměr nepřijímat žáky do prvního ročníku.
- Od předchozí inspekční činnosti v roce 2019 realizuje škola další opatření směřující ke
  snížení absence žáků a zvýšení úspěšnosti ve společné části maturitní zkoušky.
- Vedení školy systematicky a cílevědomě vyhodnocuje výsledky vzdělávání žáků
  maturitních oborů s využitím vlastních i externích nástrojů hodnocení. Na základě toho
  se snaží přijímat opatření ke zlepšení výsledků vzdělávání u společné části maturitní
  zkoušky.
Slabé stránky a/nebo příležitosti ke zlepšení
- Úspěšnost žáků ve vzdělávacím cyklu oboru Kosmetické služby, Vlasová kosmetika a
  Podnikání v dálkové formě je nízká, stejně tak jejich úspěšnost ve společné části maturitní
  zkoušky.
- Učitelé jen v malé míře vedli žáky k proaktivnímu způsobu učení, tj. aby žáci sami
  aplikovali již nabyté znalosti a dovednosti nebo využívali různé strategie k získání a
  zpracování poznatků.
- Výuka cizích jazyků u žáků dálkového nástavbového studia byla neefektivní a jen v malé
  míře směřovala k rozvoji funkčních řečových dovedností a přípravě na jednotlivé části
  maturitní zkoušky z cizího jazyka.
- Absence diferencovaného a individualizovaného přístupu k žákům v průběhu vyučová ní
  a zaměření se především na žáky se slabými výsledky neumožňuje učební rozvoj žáků
  s vyšším potenciálem a má negativní dopad do výsledků ve společné části maturitní
  zkoušky.
Doporučení pro zlepšení činnosti školy
- Podat žádost o výmaz oboru vzdělání Ekonomika a podnikání a Podnikání v dálkové
  formě z rejstříku škol a školských zařízení
- Nabízet žákům úkoly různé kognitivní náročnosti ve vztahu k jejich úrovni dosahovaných
  výsledků vzdělávání a k jejich studijnímu potenciálu



2021/2022                                     8
- Zaměřit hospitační činnost i na aplikaci nabytých znalostí z dalšího vzdělává ní
  pedagogických pracovníků ve výuce a na důsledné vyhodnocování realizace přijatých
  opatření ke zvýšení kvality vzdělávání
- Při vzdělávání žáků s potřebou individualizace výuky z důvodu např. mimoškolníc h
  sportovních aktivit či z rodinných nebo pracovních důvodů, u nichž se předpokládá vyšší
  absence, využívat nástroje dle školského zákona, tj. individuální vzdělávací plán
  povolený z jiných závažných důvodů.


                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů odstranit nedostatky zjištěné při inspekční činnosti a ve stejné lhůtě
písemně informovat Českou školní inspekci, jak byly nedostatky odstraněny a jaká
byla přijata opatření.
Zprávu zašlete na adresu Česká školní inspekce, Karlovarský inspektorát, Kollárova
15, 360 09 Karlovy Vary, případně prostřednictvím datové schránky (g7zais9), nebo
na e-podatelnu csi.k@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Úplné znění zřizovací listiny příspěvkové organizace Střední škola živnoste nsk á
       Sokolov, příspěvková organizace z 13. září 2012
 2.    Rejstřík škol a školských zařízení, tisk ze dne 23. 2. 2022
 3.    Plán kontrolní činnosti pro školní roky 2019/2020, 2020/2021, 2021/2022 k datu
       inspekční činnosti a jejich vyhodnocení
 4.    Koncepce rozvoje školy z 26. 4. 2019 včetně dodatku z 1. 9. 2021
 5.    Školní řád s platností od 1. 9. 2021
 6.    Záznamy z jednání pedagogické rady vedené ve školním roce 2019/2020, 2020/2021,
       2021/2022 k datu inspekční činnosti
 7.    Záznamy z hospitační činnosti vedení školy ve školním roce 2020/2021, 2021/2022
       k datu inspekční činnosti
 8.    Mapování pokroků žáků v době distanční výuky 2020/2021 bez datace
 9.    Plán DVPP pro školní rok 2021/2022, z 30. 8. 2021, 2020/2021 z 29. 8. 2020
10.    Plán hospitací na školní rok 2020/2021 ze dne 1. 9. 2020 a na školní rok 2021/2022
       ze dne 1. 9. 2021
11.    Výroční zprávy o činnosti školy ve školních letech 2018/2019, 2019/2020 a
       2020/2021
12.    Školní matrika žáků vedená k datu inspekční činnosti
13.    Záznamy předmětových komisí českého jazyka, cizích jazyků, matematik y,
       informatiky a fyziky vedené ve školním roce 2020/2021 a 2021/2022 k datu inspekční
       činnosti.
14.    Záznamy k vyhodnocování výsledků maturitních zkoušek vedené k datu inspekční
       činnosti
15.    Doklady k přijímání žáků do vyšších ročníků a formou přestupu vedené ve školním
       roce 2020/2021



2021/2022                                   9
16.    Rozvrhy vyučovacích hodin platné k datu inspekční činnosti
17.    Personální dokumentace pedagogických pracovníků (zejména doklady o nejvyšš ím
       dosaženém vzdělání, osvědčení o absolvování vzdělávání v rámci DVPP, apod.)
       vedená k datu inspekční činnosti
18.    Školní vzdělávací programy maturitních oborů včetně dodatků platných k datu
       inspekční činnosti
19.    Vybrané plány pedagogické podpory – individualizace výuky vydané ředitelkou
       školy ve školním roce 2020/2021 a 2021/2022
20.    Výsledky maturitních zkoušek ve zkušebním období 2019, 2020 a 2021.
21.    Dokumentace k přijímacímu řízení pro školní roky 2019/2020, 2020/2021, 2021/2022
22.    Dokumentace školního poradenského pracoviště vedená k datu inspekční činnosti
23.    Školní zprávy CERMATu o výsledcích maturitní zkoušky žáků školy ve zkušebníc h
       obdobích 2018 - 2021



                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Karlovarský
inspektorát, Kollárova 15, 360 09 Karlovy Vary, případně prostřednictvím datové
schránky (g7zais9), nebo na e-podatelnu csi.k@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2021/2022                                 10
Složení inspekčního týmu a datum vyhotovení inspekční zprávy




 Mgr. Eva Nováková, školní inspektorka,             Mgr. Eva Nováková, v. r.
 vedoucí inspekčního týmu
 Mgr. Martina Fenclová, školní inspektorka         Mgr. Martina Fenclová, v. r.
 Ing. Drahuše Šefčíková, školní inspektorka        Ing. Drahuše Šefčíková, v. r.
 Mgr. Eva Tomková, školní inspektorka               Mgr. Eva Tomková, v. r.

V Karlových Varech 9. dubna 2022


Datum a podpis ředitelky školy potvrzující projednání a převzetí inspekční zprávy


 Mgr. Ilona Medunová,                              Mgr. Ilona Medunová, v. r.
 ředitelka školy

V Sokolově 12. dubna 2022




2021/2022                                     11
