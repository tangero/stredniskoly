                                    Česká školní inspekce
                                    Pardubický inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIE-959/22-E


Název                               Gymnázium Vysoké Mýto
Sídlo                               náměstí Vaňorného 163, Vysoké Mýto-Město,
                                    566 01 Vysoké Mýto
E-mail                              reditel@gvmyto.cz
IČ                                  49 314 645
Identifikátor                       600 013 073
Právní forma                        příspěvková organizace
Zastupující                         Mgr. Blanka Kysilková
Zřizovatel                          Pardubický kraj
Místo inspekční činnosti            nám. Vaňorného 163, Vysoké Mýto
Termín inspekční činnosti           31. 5. až 2. 6. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Předmětem inspekční činnosti vykonané podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů, bylo zjišťování a hodnocení
podmínek, průběhu a výsledků vzdělávání, včetně hodnocení naplňování školních
vzdělávacích programů.


                                         Charakteristika
Gymnázium Vysoké Mýto (dále „škola“) vykonává činnost střední školy. Ve škole je
12 tříd, osm tříd osmiletého oboru vzdělání s maturitní zkouškou 79-41-K/81 Gymnázium


2021/2022
a čtyři třídy čtyřletého oboru vzdělání s maturitní zkouškou 79-41-K/41 Gymnázium.
Ke dni zahájení inspekční činnosti se ve škole vzdělávalo 312 žáků (v osmiletém oboru
vzdělání 215 žáků a v čtyřletém oboru vzdělání 97 žáků) z nejvyššího povoleného počtu
uvedeného v rejstříku škol a školských zařízení 360 žáků.
Školní stravování je smluvně zajištěno pro žáky prvních tří ročníků nižšího gymnázia ve
školní jídelně Základní školy Vysoké Mýto, Jiráskova, pro ostatní žáky v jídelně jiného
školského subjektu Správa školských zařízení – domov mládeže a školní jídelna Vysoké
Mýto.


                         Hodnocení podmínek vzdělávání
Vedení školy má k účelnému řízení školy i jejímu pedagogickému vedení funkčně
rozdělené kompetence mezi ředitelku a jejího zástupce, kteří tvoří úzce spolupracující tým
a systematicky zkvalitňují podmínky školy v souladu s koncepčními záměry. Ředitelka
klade důraz zejména na otevřenou a vstřícnou vzájemnou komunikaci jak mezi vedením
školy a učiteli, tak mezi žáky a pedagogickými pracovníky uvnitř školy, což přispívá
k vytváření příznivé atmosféry. Ke komunikaci napříč školou a se zákonnými zástupci jsou
využívány dva komunikační kanály (EduPage a MS Teams). Záležitosti podstatné
pro realizaci vzdělávání řeší na svých pravidelných setkáních pedagogická rada
a předmětové komise. Vedení školy má vypracovaný akční plán rozvoje vzdělávání
s charakterizovanými oblastmi, ve kterých chce školu posunout. Například se jedná
o kariérové poradenství, polytechnické vzdělávání, odborné vzdělávání či výuku cizích
jazyků. Nastavené kontrolní mechanismy v rámci školy jsou funkční. Kontrolní činnost
vedení školy zejména v oblasti hodnocení průběhu vzdělávání prostřednictvím hospitační
činnosti je účelná, i když plně nezachytila některé dílčí problémy v oblasti hodnocení žáků
a jejich diferenciace a aktivizace. Vedení školy podněcuje pedagogy k pravidelným
vzájemným hospitacím, které přinášejí důležitou zpětnou vazbu a profesní obohacení
všech zúčastněných.
Kvalitní personální zajištění vzdělávacího procesu přináší bezproblémové naplňování
školního vzdělávacího programu. Pedagogický sbor je stabilizovaný, tvoří ho
30 pedagogických pracovníků včetně ředitelky. Je kvalifikovaný, ke dni zahájení inspekční
činnosti pouze dva učitelé neměli odbornou kvalifikaci. Pedagogičtí pracovníci každoročně
v rámci dalšího vzdělávání prohlubují svoje odborné znalosti a dovednosti. Vedení školy
vychází vstříc jejich požadavkům za současného zohlednění potřeb a možností školy.
Materiálně technické vybavení školy je na vysoké úrovni. K jeho zkvalitnění přispělo
zapojení do projektů financovaných zejména z prostředků Evropského sociálního fondu.
Kromě běžných dotací na provoz a neinvestiční výdaje škola aktivně získává další finanční
prostředky především z projektů Šablony pro SŠ a VOŠ I – Vzdělání motivace, Šablony
pro SŠ a VOŠ II – Moderní škola, fondů EHP-CZ-MOP (Norské fondy), projektu
Erasmus+ a z grantů města Vysoké Mýto. Od poslední inspekční činnosti škola zlepšila
podmínky pro svou činnost zejména vybudováním nové učebny fyziky a rekonstrukcí
jazykové učebny. K pozitivní atmosféře školy přispívá i nově vybudovaný relaxační
prostor pro žáky, který vznikl na základě jejich návrhu.
V době inspekční činnosti škola evidovala 15 žáků se speciálními vzdělávacími potřebami,
pro jednoho z nich vypracovala na základě doporučení poradenského zařízení individuální
vzdělávací plán. Poradenské, konzultační a informační služby žákům a jejich zákonným
zástupcům poskytují ve škole výchovná poradkyně, školní metodik prevence a na částečný
úvazek školní psycholožka. Jejich činnost příznivě ovlivňuje účelnost realizace


2021/2022                                   2
preventivních aktivit školy. Systém poradenských služeb umožňuje identifikaci a evidenci
žáků s potřebou podpůrných opatření. Výchovná poradkyně spolupracuje s poradenskými
zařízeními a zpracovává informace o návrzích a realizaci podpůrných opatřeních.
Nastavený systém předávání informací je funkční, přesto nebyly v některých
hospitovaných     hodinách     konkrétní   příklady    individuálního   přístupu  k žákům
se speciálními vzdělávacími potřebami zaznamenány. Výchovná poradkyně rovněž
pomáhá žákům v oblasti kariérového poradenství v otázkách profesní přípravy, vhodného
výběru studia na vysokých školách nebo budoucího povolání. Metodik prevence
zpracovává plán preventivních opatření, který se opírá o vyhodnocování činností
z předcházejícího období, stanovuje krátkodobé a dlouhodobé cíle a konkrétní témata
prevence. K vytváření prosociálních vazeb v rámci třídních kolektivů napomáhá například
realizace adaptačního kurzu pro žáky. Práce s třídními kolektivy pokračuje nejen
ve vyučovacích hodinách, ale i v rámci dalších školních aktivit. Činnost metodika prevence
je také zaměřena na identifikaci projevů šikany, kyberšikany a vedení žáků ke zdravému
životnímu stylu.      Na základě dlouhodobých zkušeností a osvědčených kontaktů
s odbornými institucemi jsou organizovány výchovně preventivní programy, projekty
a jiné vzdělávací aktivity. Účelnost preventivních aktivit je v průběhu školního roku
podporována zařazováním besed, seminářů. Preventivní strategie se vzhledem k nízké míře
rizikového chování žáků školy jeví jako přiměřeně účinná. Přestože škola přiměřenou
formou poučuje žáky o bezpečnosti při pobytu ve škole, venku i při akcích pořádaných
školou, školní úrazovost je nadprůměrná.
Vzdělávací proces ve škole je podporován také prostřednictvím spolupráce se sociálními
partnery. Mezi ně patří například Iveco Bus, Univerzita Pardubice a Univerzita Hradec
Králové (nabídka exkurzí, podpora talentovaných a nadaných žáků k samostatnému
a kreativnímu přístupu při řešení odborných problémů v různých vědních oborech apod.).


                         Hodnocení průběhu vzdělávání
Společným rysem všech sledovaných hodin byla pozitivní, podporující pracovní atmosféra,
ve které byly vytvářeny dobré podmínky pro vzdělávání. Ve většině hodin pedagogové
seznamovali v úvodu žáky především s tématem, popřípadě plánem hodiny, jen minimálně
si však stanovili konkrétní pedagogické cíle zaměřené na žáky.
Ve vyučovacích hodinách převažoval frontální styl výuky s dominantní úlohou učitele.
Doplňován byl nejčastěji řízeným dialogem, který většinou umožňoval aktivní zapojení
žáků ve výuce. Frontální výuka byla dále vhodně prokládána účelně zařazovanou
samostatnou prací žáků a občas i prací ve skupinách. Činnosti měly systém a řád, žáci
prokazovali návyky na zvolený styl práce. V některých hodinách nebyly uplatňované
metody a formy práce využívány účelně a pouze v menší míře podporovaly aktivní
zapojení žáků. Převládaly hodiny, které byly dobře promyšlené a přehledně strukturované.
Probíraná témata byla prezentována s důrazem na hloubku odborných problémů, učivo
bylo logicky provázané. Učitelé většinou vhodně využívali průběžné motivační hodnocení,
podporovali žáky ve vyjádření vlastního názoru, diskusi, jen v malé míře je však
podněcovali ke kritickému myšlení a logickému uvažování. Část učitelů využívá zvláště
pro domácí přípravu žáků (například ukládání výukových prezentací, úkolů a jejich řešení)
možnosti webové aplikace. Až na výjimky nebyla zaznamenána diferenciace výuky
vzhledem k zájmu žáků o dané téma nebo stupni jejich pokroku, pouze v některých
hodinách byly žákům k dispozici učební úlohy s rozdílnou náročností. Funkční bylo
využívání mezipředmětových souvislostí a aktualizace učiva, výuku učitelé zpestřovali
příklady z praxe. Názornost výuky zvyšovali využíváním didaktické techniky často formou


2021/2022                                   3
projekce prezentací či poslechu hudebních ukázek, což účinně podporovalo proces učení.
Jen v ojedinělých případech didaktickou techniku využívali i žáci k vyhledávání informací.
Kromě učebnic pracovali učitelé s vlastními výukovými materiály, názornými pomůckami
a vhodně vybranými texty.
Zpětná vazba byla většinou poskytována učiteli, příležitosti pro vzájemné vrstevnické
hodnocení nebo sebehodnocení bylo vytvářeno jen minimálně, což nepodporovalo cílený
rozvoj komunikačních a dalších osobnostních kompetencí ani aktivizaci žáků. Pokud bylo
prováděno shrnutí učiva v závěru hodiny, pak převážně učiteli, bez aktivní účasti žáků.
Zhodnocení průběhu hodiny s efektivní zpětnou vazbou žákům o míře naplnění
vzdělávacích cílů téměř ve všech závěrech hodin chybělo.
V maturitních předmětech směřovalo vzdělávání k přípravě k maturitní zkoušce. Vyučující
obvykle dbali na to, aby se ke slovu dostalo co nejvíce žáků. V českém jazyce byly
využívány vhodně zvolené umělecké i neumělecké texty k seznámení s literárními
epochami, osobnostmi, pojmy literární teorie, k charakteristice slovní zásoby a k rozvoji
čtenářské gramotnosti. Pozitivem bylo, že výuka cizích jazyků probíhala pouze
ve vyučovaném jazyce. K efektivitě hodin anglického jazyka přispívá systém rozdělení
žáků podle úrovně jazykových dovedností (do čtyř skupin) v rámci ročníků vyššího stupně
osmiletého gymnázia a čtyřletého gymnázia. Nadaným žákům je umožněno absolvovat
výuku cizího jazyka společně se žáky vyššího ročníku.
V rámci vnější diferenciace a specializace podle zájmu žáků a jejich budoucího
profesionálního zaměření škola využívá propracovaný systém volitelných předmětů.
V případě nižšího zájmu žáků byl obsah předmětu žákům nabídnut ve formě kroužku.


                         Hodnocení výsledků vzdělávání
Úspěšnost žáků (průběžnou i celkovou) při vzdělávání škola sleduje a vyhodnocuje.
Z dlouhodobého hlediska žáci dosahují velmi dobrých nebo výborných výsledků nejen
v rámci klasifikace, ale jsou úspěšní i v soutěžích, olympiádách nebo projektech
podporujících získání dovedností a klíčových kompetencí. Přestože šíře těchto aktivit
(kurzů, besed a účastí na kulturních akcích) podstatných a přínosných pro rozvoj žáků byla
v posledních dvou školních rocích výrazně omezena nebo zrušena epidemiologickými
opatřeními souvisejícími s epidemií Covid-19, dosáhli žáci řady výborných výsledků
v krajských i republikových soutěžích se zaměřením např. na historii, přírodní vědy,
ekonomiku. V rámci podpory poznávání kulturních odlišností a přiblížení života i studia
v jiných zemích škola dlouhodobě podporuje realizaci výměnných výukových pobytů žáků
(např. Itálie, Španělsko), pořádání tematicky zaměřených poznávacích zájezdů do zahraničí
(např. Norsko), žáci si zapojují do eTwinningových aktivit. Rozšířením možností žáků bylo
zahájení výuky španělského jazyka.
Hodnocení výsledků vzdělávání i hodnocení chování žáků včetně míry využití výchovných
opatření v uplynulém školním roce 2020/2021 odpovídalo průběhu vzdělávání v kombinaci
distanční a prezenční výuky. Počet absencí žáků ve výuce není vysoký, záškoláctví nebo
neomluvená absence jsou velmi nízké, vyhodnocování příčin škola řeší s důrazem na to,
aby nedocházelo k jejich opakování. Udělené pochvaly (hlavně za reprezentaci školy)
převyšují výrazně počet výchovných opatření k posílení kázně. Škola využila doporučení
a hodnocení mělo motivační charakter, většina žáků se proti předcházejícímu období
zlepšila, více než polovina prospěla s vyznamenáním. Tradičně výborných výsledků
dosahují žáci také při absolvování maturitních zkoušek, a to jak ve společné, tak
i v profilové části. V roce 2021 bylo přihlášeno k maturitní zkoušce celkem 46 absolventů


2021/2022                                   4
čtvrtých ročníků. Z nich prospělo 59 % s vyznamenáním, pouze jeden žák neprospěl ani
v podzimním termínu.
Formou podpory volnočasových aktivit jsou žáci vedeni k rozvoji a podpoře uměleckých
aktivit (např. akce Otmarovo oko, Gymjam, akademie, vánoční koncerty), a současně
rozvoji sociálních i řady odborných kompetencí.


                                         Závěry
Vývoj školy
- Další zlepšení prostorových a materiálních podmínek         školy (např.    rekonstrukcí
  jazykové učebny a odborné učebny fyziky),
- zvýšení efektivity kontrolní činnosti vedení školy,
- efektivní komunikace napříč celou školou, využívání dvou komunikačních kanálů
  (EduPage a MS Teams).
Silné stránky
- Výuka anglického jazyka – rozdělení žáků podle dosažené úrovně jazykových
    dovedností do čtyř skupin v rámci ročníků vyššího stupně osmiletého gymnázia a
    čtyřletého gymnázia, možnost prostupnosti i napříč ročníky (pro nadané, šikovné
    žáky),
- vytváření podmínek pro práci s mimořádně nadanými žáky (například spolupráce
    s univerzitami),
- úspěšná mezinárodní spolupráce, výjezdy do zahraničí.
Slabé stránky a/nebo příležitosti ke zlepšení
- Méně využívaná diferenciace výuky v hodinách s ohledem na schopnosti žáků,
- nízké začlenění aktivizačních metod (častá frontální výuka, dominantní role učitele),
- častá absence funkčních závěrů hodin, chybějící zpětná vazba ze strany žáků (shrnutí
   hodiny, ověření splnění stanovených vzdělávacích cílů),
- nízké zapojení žáků do výuky, ojedinělá práce s informacemi.
Doporučení pro zlepšení činnosti školy
-   Účelněji pracovat ve      struktuře vyučovacích hodin s didaktickým cílem hodiny
    zaměřeným na žáky,
-   častěji vytvářet příležitosti pro vrstevnické hodnocení, ověřovat zejména v závěru
    hodin míru naplnění cíle včetně využití hodnocení průběhu hodiny a práce žáků,
-   zaměřit se ve vyučovacích hodinách v souladu se stanoveným cílem také na výraznější
    diferenciaci učiva a činností s ohledem na zájem žáků o probírané téma nebo obor a na
    stupeň pokroku žáků,
-   zajistit další vzdělávaní učitelů zaměřené na aktivizační metody a práci žáků
    v hodinách,
-   zvážit zařazení preventivního programu vedoucího k snížení úrazovosti žáků.




2021/2022                                    5
                                 Stanovení lhůty
Česká školní inspekce v souladu s § 175 odst. 1 školského zákona ukládá ředitelce
školy ve lhůtě do 30 dnů přijmout adekvátní opatření k prevenci nedostatků
zjištěných při inspekční činnosti a ve stejné lhůtě písemně informovat Českou školní
inspekci, jaká byla přijata opatření.
Zprávu zašlete na adresu Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Výpis z rejstříku škol a školských zařízení ze dne 30. 5. 2022
 2.    Školní vzdělávací program Gymnázia Vysoké Mýto, č. j. GVM 947/2018, – 3,
       platný od 1. 9. 2020
 3.    Školní řád střední školy s platností od 22. 10. 2020
 4.    Školní akční plán rozvoje vzdělávání na období 2019 až 2022
 5.    Dokumenty o realizaci dalšího vzdělávání pedagogických pracovníků, školní rok
       2021/2022 (výběr)
 6.    Zápisy z jednání pedagogické rady, školní rok 2021/2022
 7.    Rozvrhy hodin tříd a učitelů, školní rok 2021/2022
 8.    Třídní výkazy a matrika, školní rok 2021/2022 (výběr)
 9.    Třídní knihy, školní rok 2021/2022 (výběr)
10.    Personální dokumentace k odborné kvalifikaci pedagogických pracovníků (výběr)
11.    Doklady z oblasti bezpečnosti práce a ochrany zdraví (výběr)
12.    Dokumentace výchovného poradenství a preventivních programů, školní rok
       2021/2022 (výběr)
13.    Dokumentace žáků se speciálními vzdělávacími potřebami, školní rok 2021/2022
       (výběr)
14.    Dokumentace k ukončování vzdělávání žáků, školní rok 2020/2021 (výběr)
15.    Výroční zpráva o činnosti školy, školní rok 2020/2021
16.    Inspekční zpráva, čj. ČŠIE-373/16-E, ze dne 9. 5. 2016




2021/2022                                6
                                         Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Pardubický
inspektorát, Sukova třída 1556, 530 02 Pardubice, případně prostřednictvím datové
schránky (g7zais9), nebo na e-podatelnu csi.e@csicr.cz s připojením elektronického
podpisu, a to k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy


PhDr. Martina Černá, školní inspektorka,              PhDr. Martina Černá v. r.
vedoucí inspekčního týmu
Mgr. Petra Holánková, školní inspektorka              Mgr. Petra Holánková v. r.


Mgr. Jan Kozák, kontrolní pracovník                   Mgr. Jan Kozák v. r.


Mgr. Jaroslav Loučka, školní inspektor                Mgr. Jaroslav Loučka v. r.

V Pardubicích 20. 6. 2022


Datum a podpis ředitelky školy potvrzující projednání a převzetí inspekční zprávy


Mgr. Blanka Kysilková, ředitelka školy               Mgr. Blanka Kysilková v. r.

Ve Vysokém Mýtě 27. 6. 2022




2021/2022                                   7
