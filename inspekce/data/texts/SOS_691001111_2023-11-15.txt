                                  Česká školní inspekce
                                   Pražský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIA-3282/23-A
                                      Sp. zn. ČŠIA-S-479/23-A


Název                               Anglo – německá obchodní akademie a.s.
Sídlo                               Prusíkova 2577/16, Stodůlky, 155 00 Praha 5
E-mail                              info@anoa.cz
IČO                                 25 735 624
Identifikátor                       691 001 111
Právní forma                        akciová společnost
Zastupující                         Ing. Miluše Papoušková
Zřizovatel                          Anglo – německá obchodní akademie a.s.
Místo inspekční činnosti            Prusíkova 2577, Praha 5
Inspekční činnost na místě          15. 11. 2023 − 21. 11. 2023

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. b) c) zákona č. 561/2004 Sb., o předškolním, základním, středním,
vyšším, odborném a jiném vzdělávání (školský zákon), ve znění pozdějších předpisů.


                                         Charakteristika
Právnická osoba Anglo – německá obchodní akademie (dále „škola“ nebo „instituce “)
poskytuje střední vzdělávání zakončené maturitní zkouškou v oboru Ekonomika
a podnikání. Rozvoj odborných kompetencí žáků a jejich profilaci podporuje možnost volby
ze čtyř zaměření oboru - sportovní management, logistika a mezinárodní obchodní operace,
leadership, daně a účetnictví.
Od minulého inspekčního hodnocení v roce 2016 došlo k navýšení počtu žáků a tříd, škola
změnila místo poskytovaného vzdělávání a přestala vyučovat obor vzdělání Podnikání.
K termínu inspekční činnosti se ve škole vzdělávalo 311 žáků, nejvyšší povolený počet žáků
ve škole je zcela využit. V rámci odborného zaměření sportovní management se ve škole
vzdělávají žáci, kteří se věnují výkonnostnímu sportu.


                         Hodnocení podmínek vzdělávání
Ředitelka školy (dále „ředitelka“) je zároveň zřizovatelkou školy. Ve své řídicí práci vychází
ze svých dlouholetých manažerských i pedagogických zkušeností. Hlavním záměrem školy
je poskytovat žákům odborné ekonomické vzdělání podpořené znalostí dvou světových
jazyků (anglický a německý jazyk) a vytvářet optimální podmínky pro vzdělávání žáků –
výkonnostních sportovců. Koncepční záměry jsou naplňovány, příkladem je mj. vzrůstajíc í
zájem veřejnosti o vzdělávací nabídku školy. Ředitelkou uplatňovaný demokratický způsob
vedení založený na principu rozšířené partnerské spolupráce, vzájemného respektu
a otevřené komunikace všech účastníků vzdělávání se pozitivně promítá do utváření
příznivého prostředí školy.
K plnění koncepčních záměrů přispívají navázané partnerské vztahy. Cílená spolupráce
se zahraničními školami a rozpojení školy do rozvojových programů (Erasmus+) umožňuje
žákům nejen vykonávat odbornou praxi v zahraniční, ale i spolupracovat na různě tematicky
zaměřených projektech, rozvíjet jazykové kompetence a v praxi využívat osvojené odborné
znalosti a vědomosti, současně podporuje i mobilitu pedagogických pracovníků. Díky
spolupráci s Koordinačním centrem česko-německých výměn mládeže mají žáci možnost
získat jazykový certifikát. Kooperace se sportovním klubem AC Sparta fotbal a.s. napomáhá
realizaci vzdělávání v zaměření sportovní management.
Organizační struktura odpovídá velikosti školy a reflektuje změny související s nárůstem
počtu žáků i pedagogických pracovníků. Účelné vymezení oblastí působnosti jednotlivým
pracovníkům školy vytváří vhodné podmínky pro fungování instituce. Efektivitu řízení
podporuje funkční elektronický systém, který přispívá k informovanosti zákonných zástupců
žáků a slouží jako úložiště stěžejních dokumentů školy a databáze digitálních výukovýc h
materiálů.
Ředitelka a její zástupce průběžně hodnotí úroveň výchovně vzdělávacího procesu
a pedagogické práce jednotlivých učitelů prostřednictvím hospitační činnosti. Přestože
systém hospitací poskytuje vyučujícím zpětnou vazbu o kvalitě jejich pedagogické práce,
vedení školy se v nižší míře věnuje následné metodické podpoře jednotlivých vyučujíc íc h.
Ze zjištění inspekčního týmu z průběhu vzdělávání vyplynuly některé didaktické
a metodické nedostatky, jež se projevují v rozdílné kvalitě poskytovaného vzdělává ní,
např. v neefektivně využívaných metodách a formách výuky, v nedostatečném naplňová ní
individuálních vzdělávacích potřeb některých žáků, a mají částečně vliv i na výsledky žáků
ve společné části maturitní zkoušky z českého jazyka.
Personální zabezpečení výchovně vzdělávacího procesu umožňuje kvalitně realizo vat
zaměření školy i oblast jazykové profilace. Ve škole působí 28 převážně kvalifikova nýc h
pedagogických pracovníků. Nekvalifikovaní učitelé si doplňují požadované vzdělání
studiem. Kvalitu výuky pozitivně ovlivňuje zapojení rodilých mluvčí. Začínajícím a nově
nastupujícím pedagogům je poskytována cílená metodická podpora vedením školy, která
zahrnuje nejenom organizační pomoc, ale i konkrétní rady a náměty směřující k posunu
kvality jejich pedagogické práce v souladu s koncepčními záměry školy. Další vzdělává ní



                                             2/7
pedagogických pracovníků přispívá k prohloubení odborných znalostí jednotlivých učitelů
a reaguje na aktuální potřeby školy.
Hospodaření s finančními prostředky umožňuje vytvářet velmi dobré materiální podmínky
pro vzdělávání. Škola sídlí v pronajatých prostorách v obchodním centru, interiér školy
je nově vybudován a vybaven nejmodernější informační a komunikační technikou včetně
specializovaného softwaru pro výuku účetnictví. Vzdělávání se uskutečňuje v čistém
a podnětném prostředí. Ve všech třídách je instalována digitální technika, škola disponuje
dostatečným počtem kmenových i odborných učeben, např. specializované jazykové
učebny, učebna pro výuku přírodních věd. Výuka tělesné výchovy je zajištěna ve smluvníc h
prostorách sportovního klubu SK Hradčany. Bezpečnost u vstupu do budovy je zajištěna
elektronicky včetně celodenní recepce.


                          Hodnocení průběhu vzdělávání
Ve všech sledovaných hodinách byla příjemná pracovní atmosféra, učitelé i žáci dodržovali
nastavená pravidla, nevyskytovaly se kázeňské problémy. V odborném ekonomické m
vzdělávání byla cíleně propojována teoretická složka s využitím praktických znalostí
a dovedností, což zvyšovalo efektivitu výuky, žákům umožnilo upevnit si a prohloubit již
získané znalosti, dále rozvíjet odborné kompetence i lépe chápat probírané učivo
v souvislostech. Žáci byli důsledně vedeni k používání správné terminologie a logickému
uvažování. Ve většině sledovaných hodin byly rozvíjeny digitální kompetence žáků.
Hospitované hodiny se vyznačovaly důsledným aktualizováním učiva a uváděním
probíraných jevů do souvislostí s praxí. Učitelé poskytovali žákům vhodnou podporu
sdílením učebních textů i prezentací v elektronickém systému. V kvalitě výuky odborných
ekonomických předmětů se pozitivně odráží odborná zdatnost vyučujících i jejich zkušenosti
z předchozí praxe. Efektivita části odborného vzdělávání, například v předmětu ekonomika
v praxi byla podporována využitím vhodného softwaru, který umožňuje žákům seznámit se
s firemním řízením financí a zpracování účetnictví. Část hodin účetnictví je pro žáky, kteří
se nemohou zúčastnit vzdělávání, vysílána on-line. Vyučujících vytváří pro žáky podpůrné
výukové materiály, např. natáčejí videa, jak se co nejlépe naučit účetnictví. Zavádění těchto
inovativních metod do výuky umožňuje žákům dosahovat lepších studijních výsledků.
Vzdělávání        ve   všeobecně      vzdělávacích     předmětech    vycházelo    zejména
z tradicionalistického pojetí, převažovala frontální forma práce s dominantním postavením
učitele. Jazykové dovednosti žáků v cizích jazycích podporuje zařazení konverzace
z anglického jazyka s rodilým mluvčím. Ve výuce cizích jazyků byl hlavní důraz kladen
na rozvoj komunikativních dovedností žáků, odborné slovní zásoby a osvojení gramatick ýc h
struktur. Vyučující účelně využívali didaktickou techniku. Konverzace v anglickém jazyce
vedená rodilým mluvčím pomáhala žákům osvojit si znalost cizího jazyka přirozeným
způsobem, vhodně byly vytvářeny komunikační situace odpovídající běžnému životu. Škola
aktivně zvyšuje znalost cizích jazyků žáků nabídkou jazykových certifikátů. Ve vyšších
ročnících výuka účelně směřovala k přípravě na maturitní zkoušku. V části vzdělávání byla
však menší pozornost věnována rozvoji interaktivních jazykových dovedností žáků.
V části výuky všeobecně vzdělávacích předmětů, mj. ve výuce českého jazyka a literatur y,
účinnost vzdělávacího procesu snižovaly dílčí nedostatky, např. převaha předávání hotových
poznatků, neefektivní časové a organizační rozvržení hodiny. Převaha frontální výuky
neposkytovala žákům dostatečný prostor k delšímu slovnímu projevu a vyučujíc ímu
k průběžnému či závěrečnému ověřování žákovských znalostí. Didaktická technika nebyla
využívána efektivně, pouze ojediněle pracovali žáci s předloženým textem nebo jiným


                                            3/7
informačním zdrojem, který by podporoval a rozvíjel kritické myšlení žáků. V části
vzdělávání chyběla efektivní práce se závěrem vyučovací hodiny, pedagogové v menší míře
vytvářeli prostor pro společné shrnutí důležitých poznatků či sebereflexi žáků. Poskytovaná
zpětná vazba tak nebyla pro všechny žáky dostatečná a využitelná k dalšímu procesu učení.
Všichni žáci plnili převážně stejné typy úloh bez odlišné míry obtížnosti. Výuka také nebyla
vhodně diferencována s ohledem na žáky nadané či s větším zájmem o vyučovaný předmět
nebo rychlejším tempem práce, jejich vzdělávací potenciál tak nebyl dostatečně využit.
Rozšiřující aktivity byly řešeny pouze formou dalších úloh, chyběly např. gradované úlohy
či úlohy s rozšiřujícím učivem. V některých sledovaných hodinách vyučující důsledně
nevyžadovali po žácích spisovné vyjadřování a sami používali nespisovné výrazy.


                          Hodnocení výsledků vzdělávání
Škola motivuje žáky k dobrým studijním výsledkům jak finančním příspěvkem na učební
pomůcky v prvním ročníku, úhradou vstupních poplatků za složení certifikované zkoušky
z cizího jazyka, tak i slavnostním oceněním práce žáků za účasti zřizovatele.
Výsledky vzdělávání žáků jsou pravidelně vyhodnocovány v průběhu celého vzdělává ní
na úrovni vedení školy, jednotlivých pedagogů i v rámci předmětových komisí. Míra
osvojených vědomostí a znalostí žáků je ověřována prostřednictvím běžných nástrojů,
tzn. pololetní a závěrečná klasifikace, ústní a písemné zkoušení žáků, žákovské prezentace
apod. Výsledky žáků předmaturitních a maturitních ročníků jsou také ověřovány cvičnými
didaktickými testy z předmětů společné části maturitní zkoušky a znalosti z odborných
předmětů formou cvičné písemné či ústní části zkoušky. Škola běžně nevyužívá nástroje
externího testování, pouze testování ČŠI, kdy žáci obvykle dosahují spíše podprůměrnýc h
výsledků.
Vyšší omluvená absence jednotlivců se v některých předmětech promítá do uzavírá ní
pololetní klasifikace, celková průměrná neomluvená absence na žáka je však zanedbatelná.
Ve sledovaném období školních let 2021/2022 a 2022/2023 došlo k výraznému zlepšení
průběžných výsledků vzdělávání. Narostl počet žáků prospívajících s vyznamenáním až na
40 %, počet neprospívajících naopak výrazně poklesl, pouze jednotlivci neprospívají.
Výsledky žáků s odlišným mateřským jazykem jsou srovnatelné v porovnání s žáky
intaktními.
Motivačně udělené pochvaly žákům za dosažené studijní výsledky výrazně převažují
nad počtem kázeňských opatření. Snížené známky z chování byly udělovány jen výjimeč ně
převážně v souvislostí s vyšší neomluvenou absencí.
Výsledky žáků při ukončování vzdělávání zpravidla korespondují s jejich hodnocením
v průběhu studia, až dvě pětiny žáků prospívají s vyznamenáním. Nastavený systém
jazykového vzdělávání se pozitivně promítání i do uzavírání studia. Ve společné části
maturitní zkoušky si dlouhodobě téměř všichni žáci maturitních ročníků volí a vždy úspěšně
absolvují zkoušku z cizího jazyka (převážně anglického), matematiku obvykle úspěšně
skládají jen jednotlivci, přičemž ve srovnatelné skupině oborů vzdělávání v rámci ČR
dosahují vždy lepších výsledků. Žáci také často jazykovými certifikáty nahrazují profilovo u
zkoušku z anglického či německého jazyka. V profilové části maturitní zkoušky v odborných
předmětech výjimečně neuspějí jednotlivci. Dlouhodobě však škola vykazuje vyšší míru
hrubé neúspěšnosti ve společné části z českého jazyka. Ve školních letech 2021/2022
a 2022/2023 sice došlo k výraznému poklesu hrubé neúspěšnosti z 28 % na 10 %, přesto je
stále vyšší než ve školách stejného typu.



                                            4/7
Úspěšně realizovanou koncepci vzdělávání dokládají výsledky absolventů. Většina žáků
úspěšně ukončuje vzdělávání v řádném cyklu čtyř let studia, nejméně třetina absolventů
pokračuje úspěšně ve studiu v terciárním vzdělávání s různým zaměřením.
Rozvoj odborných kompetencí škola cíleně            podporuje účastí žáků v týmovýc h
i individuálních soutěžích, např. v Zaúčtuj to.
Poradenské služby ve škole zajišťuje výchovný poradce (zástupce ředitelky školy), který je
současně metodikem prevence rizikového chování. Těžiště práce spočívá v diagnostice žáků,
kariérním poradenství a prevenci výchovných a studijních problémů (školní neúspěšnost).
Výchovný poradce zajištuje pomoc žákům s prospěchovými a životními problémy, řeší
společně se zákonnými zástupci absence a jiné negativní projevy chování. Vedení školy také
průběžné sleduje klima školy (pomocí dotazníků), které vyhodnocuje a přijímá opatření.
Studijní neúspěšnost je systémově řešena formou individuálních konzultací a spoluprací
se zákonnými zástupci. Účinná je i podpora v rámci poradenských služeb žákům
se speciálními vzdělávacími potřebami. Mimořádně nadaným žákům především sportovcům
je poskytována pomoc formou vypracování a realizace individuálních vzdělávacích plánů.
Díky otevřenému a vstřícnému prostředí je začleňování žáků-cizinců bezproblémové.
Školní program prevence rizikového chování je naplňován poskytováním poradenských
služeb školním metodikem prevence. V rámci preventivního programu realizuje adaptační
kurzy pro první ročníky a další akce, které propagují zdravý životní styl. Škola buduje u žáků
kladný vztah, a především celoživotní zájem o pohybové aktivity a o vlastní tělesnou
zdatnost.


                                          Závěry
Vývoj školy:
Od posledního inspekčního hodnocení škola změnila místo poskytovaného vzdělání
a zredukovala vzdělávací nabídku na jeden obor vzdělání, zvýšil se počet žáků
i pedagogických pracovníků.
Silné stránky:
– Materiální vybavení slouží k optimálnímu využívání moderních výukových forem
  v ekonomických předmětech a zvyšuje ekonomický rozhled žáků. (2.4)
– Cílená spolupráce se sociálními partnery i zapojení školy do rozvojových programů
  přispívá k mobilitě žáků i učitelů, rozvoji jejich řečových dovedností v cizích jazycích,
  osvojování odborných kompetencí, získání jazykového certifikátu i k vytváření
  optimálních podmínek pro vzdělávání žáků – výkonnostních sportovců. (1.5)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz


Slabé stránky (oblasti ke zlepšení)
– Méně efektivní časová organizace činností v části vyučovacích hodin, opomíjení
  závěrečného shrnutí učiva a vyhodnocení práce žáků, zejména ve výuce českého jazyka
  a literatury, nevede v dostatečné míře k upevňování poznatků (4.1)
– Menší úspěšnost žáků ve společné části maturitní zkoušky z českého jazyka a literatur y.
  (5.2)


                                             5/7
– Méně časté využití různých metod a forem výuky ovlivňuje dynamičnost a pestrost výuky
  a způsobuje tak nižší míru aktivizace žáků a jejich zapojení do výchovně vzdělávac ího
  procesu. (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Sdílet závěry z hospitační činnosti na úrovni školy a využívat je k posunu kvality
  pedagogické práce i k zajištění podpory učitelů, zacílit další vzdělávání pedagogickýc h
  pracovníků na oblast aktivizačních metod a forem výuky, diferenciaci výuky.
– Častěji zapojovat žáky do evaluačních aktivit a využívání sebereflexe zlepšení procesu
  hodnocení, větší využití formativního hodnocení.
– Postupně zvyšovat pestrost forem výuky ve všech předmětech a tím omezit převažujíc í
  frontální organizace práce, zintenzivnit práci s informačními zdroji a jejich využití pro
  pestrost výuky.
– Klást důraz na větší diferenciaci žáků vzhledem k jejich studijním předpokladům
  a zájmům o vyučovaný předmět.
– Sjednotit kritéria hodnocení ve všech předmětech, nastavit v maturitních předmětech
  jasný systém kontroly znalostí v menších časových úsecích, pracovat s výsledky
  testování ČŠI, vyhodnocovat příčiny nižší úspěšnosti žáků v rámci testování a přijímat
  konkrétní opatření k jednotlivým zjištěním.


Pro účely zvýšení dotací právnická osoba vykonávající činnost školy dosahuje, výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


                                   Seznam dokladů
 1.   Školní řád, Anglo-německá obchodní akademie, Prusíkova 2577/16, Praha 5,
      s účinností od 4. 9. 2023, včetně příloh k termínu inspekční činnosti
 2.   Pravidla pro hodnocení výsledků vzdělávání žáků, Anglo-německá obchodní
      akademie, Prusíkova 2577/16, Praha 5, s účinností od 1. 9. 2022
 3.   Koncepce rozvoje školy, školní roky 2021/2022–2024/2025




                                            6/7
 4.   Školní vzdělávací program oboru vzdělání 63-41-M/01 Ekonomika a podnikání
      s názvem Ekonom, Sportovní management, platnost od 1. září 2023
 5.   Školní vzdělávací program oboru vzdělání 63-41-M/01 Ekonomika a podnikání
      s názvem Ekonom, Junior manager – Mezinárodní obchod, platnost od 1. září 2023
 6.   Školní matrika vedená k termínu inspekce
 7.   Výroční zprávy o činnosti školy, školní roky 2021/2022, 2022/2023
 8.   Výběr třídních knih vedených ve školním roce 2022/2023, 2023/2024 k termínu
      inspekční činnosti
 9.   Rozvrh vyučovacích hodin, školní rok 2023/2024 k termínu inspekční činnosti
10.   Záznamy z jednání pedagogické rady ve školních letech 2022/2023 a 2023/2024
      k termínu inspekce
11.   Personální dokumentace pedagogických pracovníků vedená k termínu inspekce
12.   Portfolio školního poradenského pracoviště vedené ve školním roce 2023/2024
13.   Hospitační činnost školní rok 2022/2023, 2023/2024 vedená k termínu inspekce


                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Tomáš Šimek, školní inspektor, vedoucí inspekčního týmu
 Ing. Zuzana Bejrová, školní inspektorka
 Mgr. Hana Vejrážková, školní inspektorka
 Bc. Šárka Snížková, kontrolní pracovnice


19. 12. 2023




                                         7/7
