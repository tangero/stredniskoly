                                  Česká školní inspekce
                                 Středočeský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIS-4245/25-S
                                       Sp. zn. ČŠIS-S-690/25-S


Název                               Střední zemědělská škola a Střední odborná škola
                                    Poděbrady, příspěvková organizace
Sídlo                               Boučkova 355, 290 01 Poděbrady
E-mail                              podebrady@szes.cz
IČO                                 49 535 013
Identifikátor                       600 007 600
Právní forma                        příspěvková organizace
Zastupující                         Mgr. Jitka Kolenčíková
Zřizovatel                          Středočeský kraj
Místo inspekční činnosti            Boučkova 355, Poděbrady
Inspekční činnost na místě          6. − 7. 11. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků středního vzdělávání podle
příslušných školních vzdělávacích programů (dále „ŠVP“), jejich naplňování, souladu ŠVP
s právními předpisy a rámcovými vzdělávacími programy podle § 174 odst. 2 písm. b) a c)
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů. Inspekční činnost zaměřená
na hodnocení personálních podmínek ve střední škole, časté změny rozvrhu vyučovac íc h
hodin (dále „hodina“), nastavená kritéria hodnocení žáků a vztahy mezi aktéry vzdělávání.
                                   Charakteristika
Příspěvková organizace (dále „škola“) vykonává činnost střední školy, domova mládeže
a školní jídelny. K termínu inspekční činnosti se vzdělávalo v oborech středního vzdělání
s maturitní zkouškou v denní formě 443 žáků. Naplněnost školy se pohybuje kolem 92 %.
Aktuálně se ve škole vzdělává 23 žáků se speciálními vzdělávacími potřebami (dále „SVP“),
z toho jeden podle individuálního vzdělávacího plán (dále „IVP“) na základě doporučení
školského poradenského zařízení. Deseti žákům bylo povoleno vzdělávání podle IVP
z jiných závažných důvodů.


                         Hodnocení podmínek vzdělávání
Ve vedení školy došlo od posledního inspekčního hodnocení k výrazným personálním
změnám. Dřívější ředitel působil ve škole do 30. 9. 2025. Od 6. 10. 2025 byla řízením školy
pověřená jeho statutární zástupkyně (dále „ředitelka“). Snížila počet zástupců ředitele
z původních třech na jednoho. Během svého působení se věnovala především stabilizac i
personálních podmínek.
Aktuálně tvoří pedagogický sbor 40 učitelů a jedna asistentka pedagoga. Došlo k jeho další
výrazné obměně, v období od dubna 2025 do termínu aktuální inspekční činnosti rozvázalo
pracovní poměr osm učitelů. Nově přijatí pedagogové v tomto školním roce (12) tvoří více
než čtvrtinu sboru, přičemž pět z nich je zaměstnáno na částečný pracovní úvazek. Většina
(osm) nově přijatých učitelů je odborně kvalifikovaná, a to pro výuku českého jazyka
a literatury, anglického jazyka, matematiky a odborných předmětů v oboru Veřejnosprávní
činnost a Veterinářství. Tři z nově přijatých jsou absolventi magisterských odborných
programů bez doplňkového pedagogického studia. V oboru Agropodnikání je výuka
odborných předmětů převážně zajištěna odborně kvalifikovaným učitelem. Ředitelka
prokazatelně usiluje o zajištění výuky pedagogy s příslušnou odbornou kvalifikací.
Vedení školy věnuje stabilizaci personálních podmínek soustavnou pozornost. Byli určeni
uvádějící učitelé, nově příchozí pedagogové mají možnost konzultací v předmětových
komisích či s dalšími členy pedagogického sboru, čehož využívají. Sledované hodiny
nových kvalifikovaných pedagogů byly převážně didakticky a pedagogicky vyvážené.
Vzhledem k dílčím nedostatkům patrným ve sledovaném průběhu vzdělávání je příležitos tí
ke zlepšení pedagogické práce systematická metodická podpora všech učitelů
prostřednictvím zpětné vazby z hospitační činnosti vedení školy a ověřování účinnos ti
přijatých opatření mj. i dotazováním aktérů vzdělávání.
Nestabilita personálních podmínek měla negativní dopad na celkovou organizaci výuky
v aktuálním školním roce. Některé hodiny odpadaly, byly spojovány a za nepřítomné učitele
byla výuka zajišťována různými učiteli (dále „suplování“). Za období od 1. 9. 2025 do data
inspekční činnosti byl stálý rozvrh třikrát změněn. Změny rozvrhu byly vždy odůvodněné,
nastaly v důsledku např. odchodu některých učitelů a přijetí nových učitelů na jiný úvazek,
dočasné pracovní neschopnosti pedagoga, realizace adaptačního kurzu či školních akcí,
probíhajících v souladu se ŠVP. Přestože docházelo k častějším úpravám rozvrhu, byl rozvrh
ve 3. ročníku oboru Veřejnosprávní činnost sestavován s ohledem na individuální vzdělávac í
plán žáka se SVP; například výuka matematiky byla zařazena vždy nejpozději na pátou
hodinu. Vedení školy ve spolupráci s předmětovými komisemi průběžně sleduje naplňová ní
ŠVP. Doporučením je věnovat se tomu důsledně i nadále.




                                           2/7
Z dotazování všech přítomných učitelů vyplynuly pozitivnější výsledky než při dotazování
v dubnu 2025. Byla dosažena názorová shoda mezi nimi a vedením školy a také mezi učiteli
navzájem v případě řešení neshod, což svědčí o zlepšení klimatu ve škole. Účast učitelů
na řízení školy je nadále zajištěna prostřednictvím pedagogické rady a předmětových
komisí. Na jednáních se zabývají převážně potřebnými a účelnými tématy. Nepatřičné je
přijetí kritérií hodnocení žáků předmětovou komisí českého jazyka a literatury, která nejsou
zakotvena v pravidlech hodnocení ve školním řádu. Pedagogicky nesprávné je hodnocení
stupněm „nedostatečný“ za neodevzdání domácí přípravy, nevhodné používání mobilního
telefonu nebo za opožděné odevzdání projektu. Dále byla pedagogicky nevhodně stanovena
povinnost dopsat si test hned první hodinu po příchodu do školy po nemoci. ČŠI
z dotazování většiny žáků 3. ročníku a dále 1. ročníku oboru Veřejnosprávní činnost
a zástupců žákovského parlamentu ověřila, že tato pravidla byla stanovena v různé míře
i dalšími učiteli, a také ojediněle aplikována. Třetina dotazovaných žáků 1. ročníku oboru
Veřejnosprávní činnost také uvedla, že se někdy cítili pod tlakem, stresem nebo strachem
ze strany vyučujícího. Pocit nespravedlivého hodnocení či trestu uvedla téměř polovina
z nich. Vyhrožování hodnocením stupněm nedostatečný nebo vyloučením zazname na lo
15 % žáků. Vedení školy přijalo v průběhu inspekční činnosti opatření k odstranění výše
uvedeného nepedagogického a nevstřícného způsobu hodnocení a přístupu pedagogů
k žákům.
Z jednání ČŠI se zástupci žákovského parlamentu vyplynulo, že účelně zintenzivnil svou
činnost. Schází se nově měsíčně a obměnil stanovy, do kterých byl začleněn institut
mediátora pro řešení různých konfliktů. Zástupci parlamentu několikrát měsíčně informují
vedení školy o svých návrzích, které vedení projednává a umožňuje jejich realizaci. Tímto
způsobem byl připraven například Klub mladého diváka či další celoškolní akce s možností
zapojení zákonných zástupců. Z anketního dotazování, kterého se zúčastnila téměř třetina
žáků školy, vyplynulo, že přetrvávají názorové rozdíly na řešení problémů mezi učiteli
a žáky. Ze specifického dotazování žáků oborů Agropodnikání a Veterinářství dále
vyplynulo, že část z nich vyjadřuje obavy z přípravy k maturitní zkoušce ve 4. ročníku, a to
zejména v souvislosti s personální obměnou pedagogů. Uvedli především neprobrání části
učiva a odlišné požadavky jednotlivých vyučujících, které mohou mít dopad na kontinuitu
vzdělávání.
Složení školního poradenského pracoviště se personálně obměnilo. Aktuálně jej tvoří dvě
školní metodičky prevence, z nichž jedna má absolvované specializační studium. Ta zárove ň
působí ve funkci výchovné poradkyně, přičemž dokončuje příslušné studium. Zlepšila se
činnost pracoviště. Všechny IVP jsou zpracované. Preventivní program obsahuje strategii
předcházení školní neúspěšnosti, krizové plány byly aktualizovány dle potřeb školy.
Informování zákonných zástupců ředitelka realizuje pravidelně prostřednictvím webové
aplikace. Za dobu svého působení řešila ojedinělý podnět.


                          Hodnocení průběhu vzdělávání
Zvolené výukové metody v hospitovaných hodinách převážně podporovaly dosažení
vzdělávacího cíle, který správně vycházel ze ŠVP. Kázeňské problémy se nevyskytova ly.
Převažovala převážně účelná frontální forma výuky, doplňovaná v pětině hodin prací
ve dvojici či skupinovou prací či samostatnou prací v téměř polovině hodin. Učitelé často
poskytovali žákům zpětnou vazbu využitelnou k jejich dalšímu učení a dostatek času pro
řešení úloh či formulaci procesů, méně již rozvíjeli jejich kritické myšlení spojené
s obhajobou názoru, argumentací a diskusí, což vedlo k nižšímu zapojení žáků do výuky.


                                            3/7
Příležitostí ke zlepšení je zvýšit účinnost vzdělávacích strategií zapojováním žáků
do vyhodnocení splnění vzdělávacích cílů spolu se sebehodnocením, vést je
ke smysluplnému využívání informačních zdrojů a diferencovat výuku zařazováním úloh
s odlišnou kognitivní náročností.
Sledovaná výuka českého jazyka a literatury a anglického byla vedena odborně
kvalifikovanými učiteli s příslušnou předmětovou specializací, dva z nich působí od tohoto
školního roku. Hodiny probíhaly převážně ve vstřícné atmosféře. Výuka českého jazyka
a literatury vhodně rozvíjela jazykové, komunikační a interpretační dovednosti žáků.
Pedagogové volili metody a formy práce podporující argumentaci i kultivovaný projev.
Hodiny byly logicky vystavěné, výklad se plynule střídal s žákovskými aktivitami a vytvářel
prostor pro jejich aktivní zapojení. Prostředí výuky bylo pracovní a respektující, žáci
reagovali na pokyny vyučujících se zaujetím a spolupracovali. Využívány byly i kreativní
a interaktivní postupy, které vhodně rozvíjely komunikační kompetence a správně
posilovaly zájem o učivo. Reflexe učebního pokroku se objevovala spíše nahodile a prostor
pro samostatné vyvozování závěrů byl omezen. Ve 3. ročníku oboru Veřejnosprávní činnost
učitelka cíleně směřovala k naplňování ŠVP prostřednictvím přehledného výkladu nového
učiva. Výuka anglického jazyka probíhala převážně v cílovém jazyce a zaměřovala se
na rozvoj komunikačních a poslechových dovedností žáků. Hospitované hodiny měly
promyšlenou strukturu a efektivní organizaci, zvolené postupy podporovaly spolupráci,
jistotu v projevu i pozitivní vztah k předmětu. Učitelky vhodně střídaly různé formy práce,
zařazovaly hravé a soutěžní činnosti a zapojovaly úlohy směřující k procvičení gramatik y
i přípravě na maturitní a mezinárodní jazykové zkoušky. V části výuky chybělo explicitní
vymezení vzdělávacího cíle a závěrečná reflexe, což omezovalo uvědomění dosaženého
pokroku.
Výuka matematiky v oboru Přírodovědné lyceum byla vedena převážně efektivně oběma
nově příchozími učitelkami (jedna bez odborné kvalifikace). Zaznamenány byly účinné
aktivizační prvky, např. kooperativní činnost, diferenciace výuky, kdy rychlejší žáci měli
možnost počítat složitější úkoly, také sebehodnocení, podpora názornosti a praktického
přesahu matematiky k reálným skutečnostem.
Hospitovaná výuka odborných předmětů oboru Veřejnosprávní činnost byla vedena odborně
i předmětově kvalifikovanými učitelkami, přičemž jedna působí ve škole nově. Žáci
po úvodním opakování poznatků byli dobře aktivizováni prací ve dvojici či frontálně
vedeným opakováním. Jejich vedení k souvislému vyjadřování a prezentaci svých zjištění
bylo systematické. Patrné bylo vhodné zařazení mezipředmětových vztahů. Vyučujíc í
důsledně dbali na dodržování odborné terminologie a zařazování praktických příkladů
v reálných situacích.
Hospitovaná výuka odborných předmětů oboru Veterinářství byla vedena dvěma odborně
a předmětově kvalifikovanými učiteli a jednou předmětově specializovanou učitelkou, která
si pedagogické vzdělání doplňuje. Výuka byla vedena v atmosféře podporující otevřenou
komunikaci žáků. Byli správně aktivizováni ověřováním dosavadních znalostí,
upevňováním maturitního učiva či vyhledáváním informací. Učitelé si průběžně ověřovali
pochopení probíraného učiva. Podporovány byly mezipředmětové vztahy. Ve třetině výuky
bylo patrné střídání různých forem práce, které cíleně rozvíjelo jejich schopnost
spolupracovat a sdílet poznatky a využívání průběžného sebehodnocení skupinové práce
žáků. Učitelé většinou zařazovali vhodné závěrečné shrnutí splnění vzdělávacího cíle.
Hospitovaná výuka odborných předmětů oboru Agropodnikání byla vedena čtyřmi odborně
a předmětově kvalifikovanými učiteli. Výuka se dobře zaměřovala na opakování
předchozího učiva a reálné příklady z praxe. Učitelé volili různé formy a metody výuky.


                                           4/7
Žáci byli při práci ve dvojici či samostatné práci aktivní. Při uplatňování frontální výuky
byla zaznamenána vhodná podpora názornosti výukovým videem. Žáci však byli v menší
míře motivováni k práci s informačními zdroji. Neefektivní bylo opisování textu prezentace.
Učitelé opomíjeli stanovit výukový cíl a diferencovat výuku dle individuálních předpokladů
žáků. V závěru hodin převážně chyběl didaktický závěr hodin s vyhodnocením splnění cíle
a využitím formativního hodnocení žáků.
Učitelé podporovali žáky se SVP individuálním přístupem. Žákovi vzdělávanému podle IVP
dopomáhala asistentka pedagoga s různou mírou efektivity. Ověřovala si u něho porozumění
zadání úkolu a nabízela mu spolu s vyučující dopomoc, kterou vždy nevyužil. Bylo
sledováno, že žák tuto formu podpory i odmítá a preferuje řešení úloh bez asistence.


                          Hodnocení výsledků vzdělávání
Z analýzy průběžných výsledků vzdělávání žáků ve školním roce 2024/2025 je zřejmé, že
počet neprospívajících žáků je ve všech oborech nízký. Podíl žáků s vyznamenáním je
nejvyšší v oboru Veterinářství a činí přibližně třetinu všech žáků, ve Veřejnosprávní činnosti
jich je přibližně desetina, v Přírodovědném lyceum cca 8 % a podíl v Agropodnikání je
nízký. Od předchozího inspekčního hodnocení přetrvává vysoký podíl žáků se slabým
prospěchem, tj. hodnocených alespoň v jednom předmětu stupněm dostatečný. V oboru
Agropodnikání tvoří tito žáci více než dvě třetiny všech hodnocených, ve Veřejnosprávní
činnosti přibližně dvě pětiny.
Škola vypracovala strategii předcházení školní neúspěšnosti, příležitostí ke zlepšení je ji
důsledně uplatňovat a přijatá opatření vyhodnocovat.
V průběhu školního roku 2024/2025 ukončili vzdělávání čtyři žáci, z toho většina z nich
přestoupila v 1. ročníku na jinou školu z důvodu nevhodně zvoleného oboru.
Podporu žáka se SVP vzdělávaného podle IVP koordinuje výchovná poradkyně
i s asistentkou pedagoga. Ze zjištění z hospitační činnosti vyplývá doporučení aktivně
průběžně vyhodnocovat realizovanou podporu s ohledem na potřeby žáka, aby byla co
nejúčinnější. Příležitostí ke zlepšení je důsledná kontrola realizace stanovených podpůrných
opatření.


                                          Závěry
Vývoj školy
– Došlo k personální změně ve vedení školy, řízením školy byla pověřena statutární
  zástupkyně předchozího ředitele. Snížil se počet zástupců ředitele. Obměnil se
  pedagogický sbor včetně školního poradenského pracoviště.
– Vzrostl počet žáků. Zintenzivnila se činnost žákovského parlamentu.
– Zlepšila se činnost školního poradenského pracoviště.
– Některé nedostatky z předešlé inspekční činnosti se podařilo odstranit, přetrvává vysoký
  počet žáků se slabým prospěchem v průběhu vzdělávání.
Slabé stránky (oblasti ke zlepšení)
– Nižší efektivita pedagogického vedení, která se projevovala v dílčích nedostatcích
  ve sledovaném průběhu vzdělávání. (2.1)


                                             5/7
– Nízká podpora rozvoje kritického myšlení žáků, která měla za následek nižší zapojení
  žáků do výuky. (4.1)
– Nedostatečné uplatňování diferenciace výuky a opomíjení žákovského sebehodnocení
  oslabovaly účinnost vzdělávacích strategií. (4.3)
– Zavedení a uplatňování       pedagogicky    nevhodných    pravidel hodnocení     nerozvíjí
  kompetenci k učení. (5.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Nadále stabilizovat pedagogický sbor vhodnými opatřeními a realizovat systematické
  metodické vedení učitelů prostřednictvím zpětné vazby z hospitační činnosti vedení školy
  a ověřování účinnosti přijatých opatření mj. i dotazováním aktérů vzdělávání.
– Soustavně podporovat rozvoj kritického myšlení žáků, vést je ke smysluplné mu
  využívání informačních zdrojů, uplatňovat systematicky diferenciaci a individualizac i
  výuky a sebehodnocení žáků.
– Účelně komunikovat vzdělávací cíle vyučovacích hodin a vyhodnocovat jejich plnění
  spolu se žáky.
– Průběžně vyhodnocovat podpůrná opatření žáka se speciálními vzdělávacími potřebami
  s individuálním vzdělávacím plánem s ohledem na jeho potřeby, aby byla co nejúčinnějš í.
– Průběžně vyhodnocovat účinnost strategie předcházení školní neúspěšnosti a přijímat
  následně vhodná opatření.
– Důsledně vyhodnocovat naplňování školních vzdělávacích programů.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení, jmenování do funkce ředitele), stav k termínu inspekční činnosti
 2.   Dokumentace k řízení a kontrole, školní rok 2024/2025 a 2025/2026 k termínu
      inspekční činnosti
 3.   Další povinná dokumentace podle § 28 školského zákona




                                             6/7
                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

 Ing. Jana Diopová, školní inspektorka, vedoucí inspekčního týmu
 Mgr. Markéta Seidlová, školní inspektorka
 Mgr. Zdenka Čiháková, školní inspektorka
4. 12. 2025




                                          7/7
