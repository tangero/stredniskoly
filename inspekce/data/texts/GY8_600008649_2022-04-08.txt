                                     Česká školní inspekce
                                     Jihočeský inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIC-272/22-C


Název                               Gymnázium, Prachatice, Zlatá stezka 137
Sídlo                               Zlatá stezka 137, 383 01 Prachatice
E-mail                              gympt@gympt.cz
IČ                                  60096136
Identifikátor                       600008649
Právní forma                        příspěvková organizace
Zastupující                         Mgr. Jana Dejmková
Zřizovatel                          Jihočeský kraj
Místo inspekční činnosti            Zlatá stezka 137, 383 01 Prachatice
Termín inspekční činnosti           8. 4. 2022 − 13. 4. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti

Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský
zákon), ve znění pozdějších předpisů.


                                         Charakteristika

Gymnázium, Prachatice, Zlatá stezka 137 (dále škola) poskytuje střední vzdělání
s maturitní zkouškou v osmiletém oboru vzdělání 79-41-K/81 Gymnázium a čtyřletém
oboru vzdělání 79-41-K/41 Gymnázium v denní formě. K termínu inspekce navštěvovalo
školu 286 žáků ve 12 třídách. Specifikem školy je velká spádová oblast řídce osídleného


2021/2022
příhraničního regionu, což je jedním z důvodů nižší naplněnosti čtyřletého gymnázia
kopírujícím demografický vývoj. Kapacita školy je naplněna na 70 %. K termínu inspekce
navštěvovalo školu 13 žáků-cizinců, z toho dva s trvalým pobytem a 11 žáků s vízem
dočasné ochrany. Ve škole se vzdělává 12 žáků se speciálními vzdělávacími potřebami,
z toho dva podle individuálních vzdělávacích plánů a jeden s podporou asistenta pedagoga.


                         Hodnocení podmínek vzdělávání
Ředitelka školy vykonává svoji funkci od 1. srpna 2018. Při respektování dlouhodobé
tradice gymnázia zvolila nový styl řízení, v němž využívá předchozí zkušenosti z pozice
zástupkyně ředitele školy a zároveň klade důraz na týmovou spolupráci pedagogických
pracovníků a spolupráci s jinými školami. Realizace koncepce rozvoje školy byla částečně
ovlivněna pandemickou situací, důsledkem je např. zpomalení připravovaných úprav
školních vzdělávacích programů. Promyšlené naplňování koncepčních záměrů se promítá
do systematické modernizace materiálního vybavení, do oblasti personální a rozvoje
partnerství a projektových činností. Podařilo se zlepšit estetický vzhled školních prostor,
ale také modernizovat učebny a zahradu s venkovní učebnou, inovovat a obohatit výuku
a rozšířit nabídku aktivit v souladu s aktuálními trendy ve školství. Vedení školy za tímto
účelem úspěšně získává rozvojové a grantové prostředky (např. Šablony III a akreditace
v programu Erasmus+), které směruje k podpoře kompetencí jak pedagogů, tak žáků.
Nastavení organizační struktury školy odpovídá velikosti subjektu. Ředitelka při řízení
školy spolupracuje se svou zástupkyní, na níž přenesla část kompetencí v oblasti řízení,
zajištění provozu a kontroly práce pedagogů. V dokumentaci školy byly v průběhu
inspekční činnosti upraveny některé formální nepřesnosti. Vnitřní informační systém je
dlouhodobě založen na sdíleném elektronickém prostředí, které optimalizuje efektivitu
předávání informací. Kontrolní systém je v praxi funkční a účinný.
Významný podíl na spolurozhodování mají předmětové komise, jejichž členové vhodně
realizují vzájemné hospitace, tandemovou výuku a poskytují kolegiální metodickou pomoc
nejen v případě začínajících pedagogů. Pedagogický sbor prochází generační obměnou,
výchovně-vzdělávací proces zabezpečuje kvalifikovaný pedagogický sbor s příznivou
věkovou strukturou. Většina pedagogů je aktivní v přístupu ke svému profesnímu rozvoji,
účastní se kurzů a seminářů k doplnění svého vzdělání a odborných dovedností, což bylo
patrné i v hospitovaných hodinách.
K realizaci vzdělávacích a výchovných cílů školy přispívá funkční spolupráce
s tuzemskými i zahraničními partnery na společných projektových činnostech,
podporována je mobilita žáků i pedagogů. Nově bylo navázáno partnerství s vysokými
školami – škola získala titul fakultní škola Pedagogické a Přírodovědecké fakulty
Jihočeské univerzity. Přínosem je např. získání dalších odborníků – pedagogů pro
přednáškovou činnost. Díky spolupráci s jazykovým centrem mohou žáci absolvovat
přípravu a složit mezinárodně uznávané zkoušky z angličtiny nebo němčiny. Pozitivně
bylo přijato otevření školy směrem k veřejnosti formou veřejných přednášek na různá
témata. Ve škole aktivně pracuje Studentský parlament, jehož náměty ke zkvalitnění
činnosti školy jsou ze strany vedení respektovány a využívány. Je vydáván studentský
časopis, v některých číslech byly zařazeny ankety pro žáky.
Škola se adekvátním způsobem věnuje vytváření bezpečného prostředí a prevenci rizik,
nastavená pravidla zajišťování bezpečnosti a ochrany zdraví žáků jsou funkční. Bezpečnost
žáků byla posílena instalací elektronického zabezpečení zadního vchodu do šaten.



2021/2022                                   2
                          Hodnocení průběhu vzdělávání
Vzdělávání probíhá v souladu s cíli školních vzdělávacích programů pro základní
a gymnaziální vzdělávání. Díky bohaté nabídce volitelných předmětů se mohou žáci dle
svého zájmu profilovat v celém spektru vzdělávacích oborů. Široká škála volitelných
předmětů má potenciál posílit kompetence žáků směrem k jejich budoucímu studijnímu
zaměření a usnadnit jim tak výběr a přijetí na vysokou školu. Povinný vzdělávací obsah je
obohacován četnými aktivitami, jako je nabídka polytechnicky zaměřených kroužků
(aplikovaná matematika, badatelsky zaměřený Geoklub) nebo akcí otevřených i pro
veřejnost (Hovory v aule – besedy s odborníky z vysokých škol nebo se známými
osobnostmi). Škola tak postupně buduje svou vizi centra celoživotního učení ve městě.
V hospitovaných hodinách panoval vstřícný přístup vyučujících k žákům. Žáci dodržovali
nastavená pravidla a soustředili se na vzdělávací obsah. Připravená a promyšlená výuka
většinou směřovala k naplnění vzdělávacích cílů, stanovených pro všechny žáky stejně.
Opomíjena je větší diferenciace úkolů, využívání různých informačních zdrojů (nejen
učebnic), častější zapojení kritického myšlení a kreativity. Vzhledem k potenciálu žáků
gymnázia by vhodnými vzdělávacími cíli byly i cíle postojové a častější diskuse mezi žáky
při řešení úloh.
Vyučující často využívají didaktickou techniku a aplikace, což je jedním z kladných
dopadů distančního vzdělávání pro podporu názornosti a větší efektivity výuky. Ačkoli
ve vazbě na rozsah gymnaziálního učiva stále existuje tendence k výkladu s dominantní
rolí učitele a zaměřením na znalosti, pozitivem sledované výuky byly účinné aktivizační
metody, které žáky zapojovaly do výuky. Žáci mnohdy samostatně vyhledávali informace
v učebnicích a dále s nimi pracovali, zaznamenána byla i dobře zvládnutá skupinová
výuka. Hodiny cizích jazyků byly vedeny výhradně v cílovém jazyce, zařazovány byly
produktivní i receptivní dovednosti. Ne vždy byly využity mezipředmětové vazby nebo
propojení s reálným životem. Ověření naplnění vzdělávacích cílů v závěru hodin nastalo
jen u některých pedagogů. Příležitosti pro sebehodnocení nebo vzájemné hodnocení učitelé
vytvářeli spíše při plnění jednotlivých aktivit, tedy sporadicky. Formativní zpětná vazba
o míře zvládnutí probíraného učiva pro žáky většinou chyběla.
Pozitivem výuky matematiky a přírodovědných předmětů byl individuální přístup k žákům
a hojně využívaný potenciál samostatné práce. Byly uplatňovány prvky funkční badatelské
výuky a zážitkové pedagogiky, byla rozvíjena představivost žáků. Demonstrační
i badatelské experimenty přispívají k snazšímu porozumění učiva. V menší míře bylo
uplatňováno propojení názornosti, představ a slovního vyjádření zákonitostí ze strany žáků.
Chyběla častější kooperace žáků, ne vždy byl dán žákům dostatečný prostor pro
argumentaci, kreativitu, kritické myšlení. V předmětu informatika probíhala velmi
efektivní výuka, při níž byli žáci aktivizováni promyšleným střídáním činností s dopadem
na získávání očekávaných dovedností.
Výrazná pozornost je ve škole věnována rozvoji pohybových dovedností a tělesné
zdatnosti žáků, a to nejen ve výuce, ale i v kroužcích, sportovních kurzech, projektech.
Žáci jsou motivováni k účasti na sportovních soutěžích. Za účelem eliminace nedostatků
v pohybových dovednostech u některých žáků po období distanční výuky byly v hodinách
tělesné výchovy vhodně individualizovány vzdělávací cíle. Přínosem je uplatňování
moderních poznatků v hodinách tělesné výchovy a důraz na motivaci žáků k pohybovým
aktivitám i v jejich volném čase. Společným znakem výuky byla pestrost výukových
metod a přiměřenost požadavků kladených na žáky.




2021/2022                                   3
                         Hodnocení výsledků vzdělávání
Škola využívá k získávání průběžných výsledků žáků kromě standardních interních
nástrojů též externí komerční testy. Vhodně je také využíváno ověřování vstupní jazykové
úrovně pomocí testů pro rozdělení do skupin cizích jazyků. K posouzení úrovně
dosažených znalostí žáků se škole rovněž osvědčuje zadávání vlastních evaluačních testů
v hlavních předmětech na konci druhého a šestého ročníku. Cílem vlastního testování je
vyrovnat na základě jejich vyhodnocení rozdíly mezi žáky, což se do značné míry daří.
Předmětové komise matematiky a českého jazyka a literatury v návaznosti na vyhodnocené
výsledky hledají účinná opatření na odstranění nedostatků žáků v konkrétní oblasti učiva.
Na zjištěné individuální rozdíly ve znalostech reaguje škola nabídkou skupinového
doučování, konzultací či individuálním přístupem. Škola uskutečnila vlastní podrobné
dotazníkové šetření úrovně vědomostí žáků po návratu z distančního vzdělávání a po jeho
vyhodnocení vhodně nastavila jako opatření směřující k eliminaci identifikovaných mezer
ve znalostech z tohoto období důsledné opakování učiva a doučování. Významnou zpětnou
vazbu získává škola nejen prostřednictvím dotazníků zaměřených na klima, ale též od
svých absolventů. Tyto aktivity přispívají ke zkvalitňování obsahu a průběhu vzdělávání
v souladu se současnými požadavky.
V rámci jednání pedagogické rady a předmětových komisí škola pravidelně a důsledně
sleduje výsledky vzdělávání na úrovni tříd i jednotlivců. Významným pozitivem je převaha
podrobných analýz průběžných i celkových výsledků a výsledků maturitních nad
tabulkovými souhrny, jejich srovnávání, včetně porovnávání výsledků externích
a interních. Tato práce s výsledky vzdělávání zvyšuje efektivitu přijímaných konkrétních
a cílených opatření, která často přinášejí požadovaný výsledek.
Při ukončování vzdělávání státní maturitní zkouškou dosahuje škola v celorepublikovém
porovnání se stejnou skupinou oborů srovnatelné či nadprůměrné úspěšnosti. Žáci během
studia prospívají vysokou měrou s vyznamenáním a celkově jejich průběžné výsledky žáků
korespondují s maturitními. Ve školním roce 2020/2021 dosáhli žáci školy hrubé
neúspěšnosti 0 % a tato skutečnost dokládá mimo jiné to, že škola dobře zvládla období
distančního vzdělávání.
Průběžné i celkové výsledky žáků pozitivně ovlivňuje i nízká absence. V případě zhoršení
prospěchu nebo zvýšení absence žáka jsou většinou přijímána individuální a konkrétní
opatření, jsou analyzovány příčiny neomluvené absence žáků. Škole se ve spolupráci se
školní metodičkou prevence a třídními učiteli daří udržovat poměrně nízký výskyt
neomluvených absencí, který byl v uzavřeném školním roce způsoben jen několika málo
žáky během distanční výuky. V hodnocení chování se dlouhodobě vyskytuje zanedbatelný
podíl snížených stupňů z chování. Četnost kázeňských opatření je oproti hojnému výskytu
pochval mnohem nižší. Důsledkem udílení pochval je výchovné a motivační působení na
žáky.
Rozvoj všestranného nadání podporuje škola v souladu se svými cíli zapojením žáků
do řady projektových aktivit i širokého okruhu předmětových soutěží, kde žáci v některých
školních rocích dosahují úspěchů i na krajské úrovni. Škola využila specifik distanční
výuky a aktivizovala žáky např. zapojením do celoškolského projektu Voda, který byl
realizován napříč předměty a podporoval všestranné využití znalostí a dovedností žáků.
Aktuálně je realizován další celoškolský projekt na téma Naše město. Veškeré aktivity
školy jsou velmi pěkně dokumentovány v kronice školy a v almanachu vydaném na
podzim 2021 u příležitosti výroční školy.




2021/2022                                  4
Školní poradenské pracoviště je složeno z výchovného poradce, školní metodičky prevence
a školní psycholožky. Dokumentace je zpracována v souladu s legislativou, dílčí
nedostatky byly odstraněny v průběhu inspekční činnosti. Podpůrná opatření jsou
poskytována 12 žákům se speciálními vzdělávacími potřebami v souladu s odbornými
doporučeními a zpracovanými individuálními vzdělávacími plány. Vzájemná spolupráce
vyučujících, třídních učitelů a poradenského týmu je funkční. Školní poradenské pracoviště
poskytuje odpovídající pomoc při řešení výchovných, prospěchových a osobních problémů
žáků, zprostředkovává kontakt na odborná poradenská a sociální pracoviště a v případě
potřeby poskytuje žákům individuální konzultace. Patřičnou pozornost škola věnuje
kariérovému      poradenství,    nabízí  možnost    individuálních  konzultací,  informuje
o možnostech studia na vysoké škole, seznamuje žáky se strategií výběru vysoké školy
a způsobem vyplňování přihlášek. Škola si pravidelně vytváří statistiky úspěšnosti
absolventů u přijímacího řízení na vysoké školy a využívá je pro poradenské služby žákům
školy.
Škola se aktivně zabývá problematikou prevence rizikového chování. V rámci výuky
i formou mimoškolních akcí sportovního, kulturního a charitativního zaměření škola
vhodně realizuje aktivity směřující k prevenci rizikového chování. Pozornost je věnována
monitorování stavu třídního klimatu a škola pracuje na budování dobrých mezilidských
vztahů. Adaptační kurzy pro nastupující žáky podporují vytváření zdravých vztahů v rámci
školního kolektivu a napomáhají předcházení vzniku školní neúspěšnosti, přínosnou
formou jsou i peer-programy. Externí spolupráce s několika neziskovými organizacemi má
pozitivní vliv na snižování četnosti rizikových jevů a kladně ovlivňuje sociální klima
školy. Pro pořádání preventivních akcí hojně využívá služeb školní psycholožky.


                                         Závěry
Vývoj školy
- Nová ředitelka školy realizuje od roku 2018 svoji koncepci rozvoje školy, která má za
  cíl modernizovat výuku, podněcovat zájem žáků o studium a usnadnit volbu jejich další
  studijní dráhy.
- Probíhá postupná generační obměna pedagogického sboru.
Silné stránky
- Efektivně jsou využívány rozvojové a grantové programy pro zlepšení kvality výuky
  a pro nabídku aktivit nad rámec školních vzdělávacích programů. Realizace projektů
  a vzdělávacích aktivit významně podporuje rozvoj kompetencí žáků napříč předměty.
- Evaluace aktivit a soustavná práce s výsledky vzdělávání jsou východiskem pro
  rozhodování vedení školy a mají dopad na modernizaci výuky i otevření školy navenek.
Slabé stránky a/nebo příležitosti ke zlepšení
- Ve výuce chybí hlubší diferenciace a individualizace s cílem zohlednit odlišné potřeby
  jednotlivých žáků. Není plně využíván potenciál žáků při využívání různých
  informačních zdrojů, při vzájemné interakci žáků a uplatňování formativního
  a žákovského hodnocení.
Doporučení pro zlepšení činnosti školy
- Pokračovat v zavádění inovativních postupů do výuky            (diferenciace,   formativní
  hodnocení), podporovat rozvoj gramotností napříč předměty.



2021/2022                                   5
- Věnovat zvýšenou pozornost aktualizacím povinné dokumentace.


            Seznam dokladů, o které se inspekční zjištění opírají
 1.    Úplné znění zřizovací listiny ke dni 1. ledne 2022
 2.    Výpis správního řízení č. j. 14193/2008-21
 3.    Jmenování do funkce ze dne 11. 5. 2018, č. j. KUJCK 63608/2018
 4.    Koncepce školy 2021- 2024 ze dne 25, srpna 2921
 5.    Školní akční plán rozvoje vzdělávání na období 2019 - 2022
 6.    Školní matrika vedená v elektronické databázi
 7.    Doklady o přijímání ke vzdělávání, jeho průběhu a ukončování
 8.    Školní vzdělávací programy platné ve školním roce 2021/2022
 9.    Třídní knihy
10.    Školní řád platný od 13. 4. 2022
11.    Plán dalšího vzdělávání ze dne 27. 8. 2021
12.    Roční školní plán environmentální výchovy – školní rok 2021/2022
13.    Vybrané zápisy z jednání předmětových komisí
14.    Rozvrh vyučovacích hodin platný k termínu inspekční činnosti
15.    Strategie Erasmus+ 2022/2025 Gymnázium Prachatice včetně Akreditace Erasmus
       v oblasti školního vzdělávání
16.    Záznamy z pedagogických rad (zápisy 2021/2022 k termínu inspekce a zápisy
       za předcházející školní rok)
17.    Výroční zpráva (za poslední školní rok)
18.    Personální dokumentace zejména ve vztahu ke kvalifikaci
19.    Dokumentace výchovného poradenství a prevence rizikového chování dětí, žáků
       a studentů
20.    Dokumentace pro kontrolu bezpečnosti a ochrany zdraví žáků
21.    Studie k technickému zabezpečení školy ze dne 13. 3. 2021
22.    Kronika školy
23.    Almanach vydaný v roce 2021


                                     Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Jihočeský
inspektorát, Dukelská 23, 370 01 České Budějovice , případně prostřednictvím datové
schránky (g7zais9), nebo na e-podatelnu csi.c@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní




2021/2022                                6
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy


Mgr. Bc. Jana Cipínová, školní
inspektorka, vedoucí inspekčního týmu            Mgr. Bc. Jana Cipínová v. r.
Mgr. Ivan Bartoš, Ph.D., školní inspektor       Mgr. Ivan Bartoš, Ph.D., v. r.
Mgr. Marie Adamová, školní inspektorka            Mgr. Marie Adamová v. r.
Bc. Marie Řežábková, kontrolní pracovnice         Bc. Marie Řežábková v. r.

V Českých Budějovicích 6. května 2022


Datum a podpis ředitelky školy potvrzující projednání a převzetí inspekční zprávy


Mgr. Jana Dejmková, ředitelka školy               Mgr. Jana Dejmková v. r.

V Prachaticích 11. května 2022




2021/2022                                   7
