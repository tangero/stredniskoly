CSI0X00C1BGV




                                    Česká školní inspekce
                                  Jihomoravský inspektorát
                                  Křížová 22, 603 00 Brno
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIB-35/24-B
                                        Sp. zn. ČŠIB-S-7/24-B


Název                               Střední vinařská škola Valtice, příspěvková organizace
Sídlo                               Sobotní 116, 691 42 Valtice
E-mail                              svisvaltice@bv.orgman.cz
IČO                                 60 680 318
Identifikátor                       600 014 177
Právní forma                        příspěvková organizace
Zastupující                         Ing. Tomáš Javůrek
Zřizovatel                          Jihomoravský kraj
Místa inspekční činnosti            Sobotní 116, 101, 1029 a 1254, Hradební 104,
                                    K venerii 1032, Střelecká 1035, Valtice
Inspekční činnost na místě          15. 1. 2024 − 17. 1. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                   Charakteristika
Střední vinařská škola Valtice, příspěvková organizace (dále „škola“) vykonává činnost
střední školy, školního statku, domova mládeže a školní jídelny. V době inspekční činnosti
bylo vzdělávání realizováno v celkem pěti oborech vzdělání. Z toho byly dva obory
středního vzdělání s výučním listem – zahradník (se zaměřením na vinohradnictví
a vinařství), prodavač (se zaměřením na aranžování a prodej květin), dva obory středního
vzdělání zakončené maturitní zkouškou – vinohradnictví a agropodnikání (se zaměřením
na vinařskou turistiku a sommeliérství) a jeden obor vzdělání nástavbového studia
podnikání. Z důvodu ukončení nabídky studia tohoto oboru školou, byl v době inspekční
činnosti tento obor vyučován pouze v druhém ročníku, nové třídy již nebudou otevírány.
Ke dni inspekční činnosti bylo ve škole vzděláváno v denní formě celkem 308 žáků.
Ve srovnání se školním rokem 2018/2019 došlo k celkovému nárůstu počtu žáků o 77 %.
V době inspekční činnosti škola vzdělávala 23 žáků se speciálními vzdělávacími potřebami
(dále „SVP“).
Vzdělávání a školské služby jsou poskytovány na více místech poskytovaného vzdělávání
ve Valticích a jeho přilehlých částech. Žákům školy ale i dalším zájemcům poskytuje
ubytovací služby domov mládeže. V době inspekční činnosti zde bylo ubytováno 109 žáků
školy, rozdělených do pěti výchovných skupin. Školní stravování je zajišťováno školní
jídelnou.


                         Hodnocení podmínek vzdělávání
Ředitel školy (dále „ředitel“) při tvorbě koncepce rozvoje školy pro období do roku 2029
vycházel z provedené autoevaluace. Stanovil reálné cíle a konkrétní postupy k jejich
dosažení. Většiny z vytyčených cílů koncepce předchozí se škole podařilo dosáhnout.
K výraznějšímu pozitivnímu posunu došlo v oblasti materiálních podmínek, a to především
pro praktické vyučování. Podařilo se také zlepšit výsledky žáků při ukončování jejich
vzdělávání maturitní zkouškou a dalšími způsoby zefektivnit podporu odborných
kompetencí žáků. Záměry směřované ke zkvalitnění výuky se doposud nepodařilo zcela
naplnit v teoretickém vyučování a jsou součástí plánů na další období.
Při řízení školy využívá ředitel především své dlouholeté odborné zkušenosti v oblasti
vinohradnictví a také znalostí prostředí školy, ve které v minulosti působil na více
pozicích. Část kompetencí a odpovědností účelně přenesl na několik svých zástupců.
Členové vedení školy společně operativně plánují a kontrolují činnost školy, velký důraz je
v něm kladen na týmovou spolupráci. Ačkoli jsou řídící schopnosti vedení školy na velmi
dobré úrovni, byly v průběhu inspekční činnosti zaznamenány drobné nedostatky
v kontrolní činnosti, které spočívaly v nesouladu školního řádu s platnou legislativou
a výkaznictví se skutečným stavem ve škole. Tyto nedostatky neměly vliv na kvalitu
poskytovaného vzdělávání, ale na přesnost předávaných informací žákům, jejich
zákonným zástupcům a nadřízeným orgánům. Byly odstraněny v průběhu inspekční
činnosti, mj. aktualizací školního řádu.
Organizační struktura školy je funkční, větší část kompetencí zajišťuje přímo vedení školy.
Zpětnou vazbu k činnosti školy získává ředitel prostřednictvím opakovaných
dotazníkových šetření mezi žáky a pedagogy nebo při návštěvách v jednotlivých třídních
kolektivech. Prostřednictvím školního parlamentu mohou žáci předkládat řediteli svoje
návrhy či připomínky k pravidlům a chodu školy. Průběh vzdělávání vedení školy sleduje
hospitační činností, o práci jednotlivých pedagogických pracovníků má velmi dobrý


                                           2/9
přehled. Z dílčích nedostatků zjištěných ve sledovaném všeobecném teoretickém
vyučování bylo zřejmé, že hodnocení závěrů z hospitací a poskytování zpětné vazby je sice
dostatečné, ale nevede ke zlepšení v této oblasti. Jedním z důvodů je menší zapojení
dotčených vyučujících do dalšího vzdělávání pedagogických pracovníků v oblasti
inovativních a aktivizačních metod výuky. Absolvování jednotlivých vzdělávacích aktivit
je plně v kompetenci vyučujících. Pro další posun v kvalitě vzdělávání je potřeba navázat
plánování dalšího vzdělávání pedagogických pracovníků na zjištění z hospitační činnosti
a plánovat vzdělávání rovněž u vychovatelů domova mládeže. Další vzdělávací aktivity
na úrovni sborovny jsou plánovány přímo vedením školy, v poslední době se jednalo
o aktivity zaměřené na osobnostní a profesní rozvoj pedagogů, na vzdělávání třídních
učitelů a na týmovou spolupráci. Pravidelné porady pedagogů dobře slouží k zajištění
organizace pedagogického procesu, společnému řešení aktuálních problémů a sdílení
důležitých informací. Také v rámci předmětových komisí pedagogové spolupracují, a to
především při vyhodnocování naplňování školních vzdělávacích programů, zajišťování
učebních pomůcek, přípravě exkurzí, soutěží a dalších aktivit školy.
Poskytování poradenských služeb ve škole zajišťuje školní poradenské pracoviště (dále
„ŠPP“). Jeho jednotliví členové mají mezi sebou rozdělené kompetence odpovídající
standardním činnostem poradenských pracovníků školy, součástí týmů je také školní
psycholožka. Výchovná poradkyně zprostředkovává vyučujícím i zákonným zástupcům
aktuální informace v oblasti podpory žáků. Učitelé jsou o jejich vzdělávacích potřebách
informováni v potřebném rozsahu. Žáci, kteří mají výukové obtíže, dostávají odpovídající
podporu, mají možnost využívat opravné termíny nebo osobní konzultace s učiteli
nad rámec výuky. Škola věnuje velkou pozornost prevenci rizikového chování žáků,
reaguje na aktuální celospolečenské i individuální problémy. Školní metodička prevence se
podílí na organizaci aktivit zaměřených na upevňování dobrých vztahů mezi žáky
i prevenci sociálně patologických jevů. Aktuálně škola realizuje preventivní program
„Bezpečně na vinařce“. ŠPP pravidelně pracuje s klimatem ve škole a získává zpětnou
vazbu od žáků. Školní psycholožka realizuje individuální konzultace s žáky nebo pomáhá
s řešením problémů třídních kolektivů. Efektivita těchto aktivit je průběžně
vyhodnocována. ŠPP ve spolupráci s ostatními vyučujícími vyhledává žáky nadané. Je jim
dále nabízena účast v zájmových kroužcích nebo účast v odborných soutěžích. O dalším
uplatnění žáků škola získává další informace, se kterými v oblasti kariérového poradenství
dále pracuje.
Vedení školy se v období od poslední inspekční činnosti zaměřilo na zkvalitnění
materiálních podmínek pro vzdělávání, a to zejména s využitím finančních prostředků
různých projektů. Ve spolupráci se zřizovatelem, jako Centrum odborné přípravy
a Centrum odborného vzdělávání škola zlepšila především vybavení pracovišť
pro praktické vyučování, které tak odpovídá moderním trendům příslušných oborů.
Pořídila např. nový kombajn pro sběr hroznů nebo přesunula školní prodejnu Rolnička
do nových prostor. Průběžně došlo také k obměně a modernizaci školní budovy
nebo zařízení odborných učeben včetně vybavení digitálními technologiemi. Ubytovaným
žákům poskytuje kvalitní prostředí pro bydlení, přípravu na vzdělávání i realizaci
volnočasových aktivit účelně vybavený domov mládeže. Škole se daří udržovat spolupráci
se širokým okruhem sociálních partnerů, včetně zapojení žáků a pedagogů do spolupráce
se čtyřmi zahraničními školami (např. Slovensko, Francie). Významná je i spolupráce
s firmami, které škole poskytují finanční prostředky formou věcných darů, poskytnutí slev
při nákupu a následná péče o nářadí, zapůjčení techniky a cen do soutěží. Prostor
pro zlepšení je v navázání spolupráce na úrovni domova mládeže, která by u žáků
posilovala např. sociální kompetence.


                                           3/9
                          Hodnocení průběhu vzdělávání
Hodiny teoretických odborných předmětů byly vedeny v příjemné pracovní atmosféře,
která podněcovala žáky k aktivnímu přístupu ke vzdělávání. Důraz byl kladen na používání
odborné terminologie, praktické řešení problémů, získávání nových informací, znalostí
a dovedností na základě dříve nabytých vědomostí. Vyučující vhodně zařazovali praktické
poznatky, zkušenosti a mezipředmětové vztahy. Podle možností volili úkoly a postupy
od jednodušších ke složitějším, s ohledem na dosavadní znalosti žáků a jejich návaznost
na využití v praktické výuce nebo reálném životě. Pedagogové často používali frontální
způsob výuky, pokládáním otázek se snažili zapojovat žáky aktivně do hodiny.
V některých zařazovali samostatnou práci nebo použili k podpoře spolupráce žáků práci
skupinovou. Žáci měli potřebný prostor k prezentaci vlastních názorů, což napomáhalo
k rozvoji jejich komunikačních dovedností. Ve většině hodin bylo zřejmé, že probírané
látce rozumí. Méně často byli během výuky odkazováni na informace v učebnicích,
pracovních listech nebo nabádáni, aby je sami vyhledávali pomocí digitálních technologií.
Velmi dobře byla výuka odborných předmětů propojena v maturitních oborech
s praktickými cvičeními.
Ve většině hodin sledovaného vyučování teoretických všeobecně vzdělávacích předmětů
vyučující pracovali převážně účelně se vzdělávacím cílem, a to v úvodu hodiny
i při vyhodnocení v jejím závěru, jen v menší míře byli do tohoto hodnoceni zapojeni
samotní žáci. Adekvátní pozornost byla věnována opakování a upevňování učiva. Digitální
technologie byly efektivně využívány méně, jen v části výuky je při plnění úkolů využili
také žáci. K vyhledávání a využívání informací z různých zdrojů byli žáci cíleně vedeni jen
ojediněle. Efektivita sledované výuky vzhledem k aktivnímu zapojení žáků byla rozdílná.
V části výuky byly uplatněny pestré vzdělávací strategie, které podporovaly učení žáků
a umožňovaly jim aktivně pracovat, řešit úkoly a problémové úlohy přiměřené náročnosti,
komunikovat a prezentovat své návrhy a názory. V části však dominovala frontální forma
výuky s předáváním hotových informací žákům, což vedlo k jejich pasivitě. Komunikace
v těchto hodinách byla jednostranně vedena od učitele k žákům, do rozhovoru se
zapojovala jen část z nich. Nízká byla podpora rozvoje klíčových kompetencí a kritického
myšlení žáků. Ke vzájemné spolupráci měli příležitost jen v menší části výuky.
V hodinách, kde byli přítomni žáci se SVP, byla poskytována podpůrná opatření většinou
formou individuálního přístupu. Diferenciace učiva a zadávaných úkolů vzhledem
k individuálním potřebám, nadání a zájmu žáků byla v teoretickém vyučování uplatněna
jen ojediněle. Také k účelné sebereflexi byli žáci vedeni výjimečně.
V době inspekční činnosti neprobíhala žádná praxe žáků na smluvních pracovištích. Ta,
spolu s odborným výcvikem, probíhala na pracovištích školy, kde měli žáci dostatek
prostoru i výukového materiálu pro získávání odborných znalostí i dovedností. Účelně byly
propojovány znalosti žáků s jejich praktickými dovednostmi. Během činností dbali učitelé
na upevňování zásad bezpečné práce a ochrany zdraví. Ojediněle žáci prvních ročníků
neodhadli vhodnost oděvu při chladných dnech. Aktivní individuální přístup učitelů
k žákům, vhodné instruktážní ukázky jednotlivých úkonů, motivovaly žáky k dodržování
technologických postupů. Žáci pod jejich vedením aplikovali získané teoretické znalosti
do praktické výuky. Uvědomovali si potřebu kvalitně provedené práce a dokázali
zhodnotit, do jaké míry se jim to vydařilo. Dovedli vysvětlit jaký význam má jejich činnost
v příslušném technologickém procesu. Učitelé často využívali zkušenosti z vlastní profesní
praxe a seznamovali žáky se specifickými poznatky souvisejícími s plněním zadaných
úkolů. Žáci byli průběžně seznamováni s novinkami v technologických postupech
spojenými s jejich oborem. Pracovali převážně samostatně na zadaných úkolech, učitelé


                                           4/9
jim poskytovali průběžnou zpětnou vazbu k jejich práci. Většina žáků byla schopna
sebereflexe, žáci uměli posoudit význam provedené práce, popsat probíhající pracovní den,
konkretizovat při tom dílčí význam prováděné činnosti a zhodnotit výsledek své činnosti
dle daného ročníku. Kromě odborných kompetencí byly průběžně rozvíjeny i požadované
klíčové kompetence komunikativní, sociální, personální a k řešení problému.


                         Hodnocení výsledků vzdělávání
Pravidla pro hodnocení výsledků žáků má škola přehledně stanovena ve školním řádu.
Učitelé hodnotí dosahované výsledky vzdělávání žáků průběžně, podklady pro hodnocení
získávají využitím běžných evaluačních nástrojů. V letošním školním roce škola začala
pracovat u žáků prvních ročníků s vedením portfolií jejich dovedností. Součástí jsou
záznamy z odborné praxe, její zhodnocení, a také doklady jednotlivých úspěchů (diplomy,
fotografie, certifikáty), kterých žáci v průběhu studia dosahují.
Škola se dlouhodobě potýká s problémem vysoké absence žáků. Ve školním roce
2021/2022 průměrná absence dosáhla 194 hodin na žáka za školní rok. Nejvyšší absenci
trvale vykazují žáci tříletých oborů a nástavbového studia. Neomluvenou absenci se škole
v uplynulém školním roce podařilo snížit. Ve školním roce 2022/2023 došlo k poklesu
průměrné absence na 169 hodin na žáka. Postup při řešení nadměrné absence má škola
stanovený. Jednotlivé kroky jsou delegovány na třídní učitele, kteří zajišťují informování
zákonných zástupců nezletilých žáků. Pozitivně přispívá i jednání s žáky a jejich rodiči
v počátečním stádiu záškoláctví. V případě potřeby je nepravidelná docházka žáků řešena
i ve spolupráci s pracovníky ŠPP. Významným nástrojem v této oblasti je nastavení
hranice absence pro nehodnocení žáků, které pedagogové při uzavírání známek
za jednotlivá pololetí využívají.
Za poslední uzavřený školní rok 2022/2023 neprospělo v prvním pololetí 15,5 % žáků
a ve druhém pololetí přibližně 7,4 % žáků. Podíl neprospívajících žáků za poslední tři roky
má klesající tendenci. U části žáků se v průběžných výsledcích vzdělávání negativně
promítá nepřizpůsobení se pravidelnému školnímu režimu, tj. vysoká absence a nízká
motivace žáků k dosahování dobrých výsledků. Škola žákům umožňuje přestupy mezi
obory v případě nezvládání nároků příslušného oboru. Žákům ohroženým školní
neúspěšností jsou nabízeny individuální konzultace. Další možný přestup napříč obory je
využíván žáky učebních oborů, kteří dosahují výborných výsledků. Tito po ukončení
středního vzdělávání s výučním listem mohou pokračovat ve vyšších ročníků maturitních
oborů. Nadaní žáci tak mají možnost získat střední vzdělání zakončené maturitní
zkouškou. Výsledky vzdělávání žáků jsou pravidelně projednávány na jednáních
pedagogické rady, ale i na předmětových komisích. Vysokou úroveň práce s výsledky
vzdělávání vykazuje předmětová komise cizích jazyků, která vyhodnocuje výsledky
maturitních zkoušek, srovnávací testy a dotazníkové šetření žáků, které metody a formy
učení jsou žáky žádané a potřebné. Na základě získaných informací přijímá opatření
ke zvýšení úspěšnosti žáků u maturitních zkoušek. Naopak průběžné výsledky vzdělávání
v českém jazyce vykazují odlišnou úroveň hodnocení mezi jednotlivými třídami v průběhu
vzdělávání, ale především i při uzavírání celkových známek za pololetí. Škola se tímto
negativním jevem aktivně zabývá, ale přijatá opatření se do průběhu vzdělávání zatím
neprojevila.
Úspěšnost žáků při ukončování vzdělávání maturitní zkouškou a závěrečnou zkouškou
vykazuje za poslední školní roky zlepšení. Ve školním roce 2021/2022 nekonalo maturitní
zkoušku nebo u ní neprospělo 23 % žáků čtyřletých oborů, v letošním školním roce se


                                           5/9
hrubá neúspěšnost snížila o čtyři procentní body. Nejvyšší hrubou neúspěšnost u maturitní
zkoušky dlouhodobě vykazují žáci nástavbového studia. Ve školním roce 2022/2023 hrubá
neúspěšnost nástavbového oboru podnikání klesla o 31 % oproti školnímu roku 2021/2022.
Výsledky žáků závěrečné zkoušky učebních oborů jsou velmi dobré, za poslední tři roky
neprospěl pouze jeden žák. Hrubá neúspěšnost průměrně za učební obory, za poslední tři
uzavřené školní roky, byla 2 %.
Znalosti a dovednosti žáků školy jsou cíleně rozvíjeny i mimo výuku, např. jejich účastí
na regionálních oborových soutěžích či soutěžích mezinárodních (soutěž mladých
someliérů v Paříži) nebo středoškolské odborné činnosti a jiných vzdělávacích projektech.
Zejména v soutěžích s odborným zaměřením na hodnocení vín, dosahují opakovaně
dobrých výsledků. V průběhu svého studia mají žáci možnost zvýšit své odborné
kompetence a zapojit se do přípravy a vykonání některých kurzů nebo zkoušek nad rámec
běžné výuky, např. kurz odborného posuzovatele senzorické analýzy, barmanský kurz.
V průběhu školního roku probíhá celá řada odborných a kulturních exkurzí, workshopů,
přednášek a besed, což vytváří dobré předpoklady pro propojení vzdělávacího obsahu
s odbornou praxí a běžným životem. Škola pořádá pravidelně projektové dny. V minulosti
byl zaměřen např. na interiér a exteriér školy. Na základě podnětů žáků pak došlo
ke změnám, které přispěli k vetší podnětnosti prostředí. Nadání a zájem žáků škola rozvíjí
nabídkou aktivit široké palety kroužků. V rámci kariérového poradenství zabezpečuje
škola jednodenní přednášky a konzultace žákům na Zahradnické fakultě Mendelovy
univerzity v Brně. Z letošních absolventů čtyřletých maturitních oborů pokračuje 24 %
žáků studiem na vysokých školách. Někteří z dřívějších absolventů se také zapojují
do přednášek, které jsou žákům ve škole přístupné.


                                        Závěry
Vývoj školy
– Ve škole došlo ke změnám na vedoucím pracovním místě a ve vedení školy.
– U oborů agropodnikání došlo ke specifikaci jejího zaměření na vinařskou turistiku
  a sommeliérství, u oboru zahradník na vinohradnictví a vinařství.
– Škola výrazně rozšířila prostory pro odborné vzdělávání, další prostory modernizovala
  a vybavila novými technologiemi.
Silné stránky
– Škola má jasně formulovanou, srozumitelnou a realistickou vizi svého dalšího rozvoje.
  (1.1)
– Školní vzdělávací programy, nastavená organizace vzdělávání a prostupnost napříč
  obory umožňují cílený rozvoj odborných kompetencí žáků a přispívají k jejich dalšímu
  uplatnění na pracovním trhu. (1.2)
– Škola podporuje sounáležitost s městem a regionem, kde sídlí. Aktivně využívá cíleně
  zaměřené programy spolupráce s profesními a sociálními partnery, lokálními
  a zahraničními organizacemi, což přispívá ke zkvalitňování odborného vzdělávání. (1.5)
– Kvalitní a moderní materiální vybavení školy v rámci výuky odborných předmětů
  a praktického vyučování podporují rozvoj odborných kompetencí žáků. (2.4)




                                           6/9
– Zapojení žáků do soutěží, workshopů, konferencí a dalších aktivit významně přispívá
  k rozvoji odborných, ale také sociálních kompetencí žáků a zvyšuje jejich motivaci
  k dalšímu vzdělávání. (5.3)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Slabé stránky (oblasti ke zlepšení)
– Nastavený kontrolní systém nezachytil některé nedostatky v základní dokumentaci
  školy. (1.3, 2.1)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Doporučení pro zlepšení činnosti školy
– Zrevidovat systém kontrolní         činnosti,   nastavit   pravidla   pro   kontrolu   činností
  vykonávaných vedením školy.
– Ve výuce teoretických předmětů využívat více aktivizačních metod práce, vést žáky
  ke kritickému myšlení nebo ke vzájemné spolupráci.
– Zaměřit vzdělávání vyučujících teoretických předmětů na inovativní a aktivizační
  metody výuky, zapojit do dalšího vzdělávání také vychovatele na domově mládeže.
– Přijímat adekvátní opatření ke zjištěním z hospitační činnosti,             využívat následné
  hospitace ke zjištění, zda došlo k odstranění zjištěných nedostatků.
– Využívat více možností spolupráce na úrovni domova mládeže.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Jmenovací dekret na pracovní místo ředitele č.j.: JMK 86224 s účinností
      od 1. 8. 2018
 2.   Osvědčení o absolvování funkčního studia řídících pracovníků škol a školských
      zařízení z 27. 11. 2013
 3.   Výpis z rejstříku škol a školských zařízení IZO 110 251 059 Střední škola,
      IZO 110 023 013 Domov mládeže, IZO 103 179 330 Školní jídelna, tisk z 8. 1. 2024
 4.   M8 Výkaz o střední škole podle stavu k 30. 9. 2023 ze dne 9. 10. 2023
 5.   Z 19-01 Výkaz o školském ubytovacím zařízení podle stavu k 31. 10. 2023 ze dne
      3. 11. 2023
 6.   Školní řád s účinností od 16. 1. 2024


                                              7/9
 7.   Školní vzdělávací programy platné ve školním roce 2023/2024
 8.   Smlouvy o obsahu, rozsahu a podmínkách praktického vyučování (vzorek)
 9.   Výroční zprávy školy za školní roky 2020/2021, 2021/2022 a 2022/2023
10.   Koncepční materiály školy, organizační a pracovní řád školy
11.   Plán kontrolní činnosti na školní rok 2023/2024
12.   Školní elektronický informační systém vedený ve školním roce 2023/2024 (třídní
      knihy, komunikace se zákonnými zástupci, přehledy výsledků vzdělávání žáků)
13.   Personální dokumentace pedagogických pracovníků, doklady o dosaženém
      vzdělání (vzorek)
14.   Plán dalšího vzdělávání pedagogických pracovníků
15.   Dokumentace školního poradenského pracoviště: Program poradenských služeb
      školního poradenského pracoviště na školní rok 2023/2024, Minimální preventivní
      program pro školní rok 2023/2024 platný od 1. 9. 2023, Školní program proti šikaně
      a kyberšikaně na školní rok 2023/2024 ze 4. 9. 2023, Strategie předcházení školní
      neúspěšnosti ze 4. 9. 2023; doporučení školních poradenských zařízení, individuální
      vzdělávací plány žáků, individuální studijní programy, osobní spisy žáků (vzorek)
16.   Záznamy individuálních konzultací v rámci kariérového poradenství vedené
      ve školním roce 2022/2023
17.   Zápisy z jednání pedagogických rad a z jednání předmětových komisí za školní roky
      2021/2022, 2022/2023 a 2023/2024
18.   Záznamy hospitační činnosti vedení školy za školní roky 2020/2021,
      2021/2022 a 2022/2023
19.   Záznamy o projednávání vysokých absencí a řešení neprospěchu žáků ve školním
      roce 2022/2023
20.   Vnitřní řád domova mládeže platný od 1. 9. 2022
21.   Školní vzdělávací program domova mládeže, platný od 1. 9. 2022
22.   Dokumentace domova mládeže vedená ve školním roce 2023/2024 (deníky
      výchovných skupin, roční plán domova mládeže, kritéria pro přijímání žáků
      k ubytování, přihlašovací lístky, denní režim domova mládeže)
23.   Inspekční zpráva ze 15. 5. 2017, čj. ČŠIB-414/17-B
24.   Dokumentace k hodnocení ekonomických podmínek, poskytování školního
      stravování a zajištění bezpečnosti žáků v době jejich pobytu ve škole


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


                                          8/9
Složení inspekčního týmu a datum vyhotovení inspekční zprávy

 Mgr. Jakub Mojžíš, školní inspektor,
 vedoucí inspekčního týmu
 Ing. Michaela Svobodová,
 školní inspektorka
 Ing. Lenka Skotáková,
 školní inspektorka
 PhDr. Jiří Wasserburger,
 školní inspektor
 Lukáš Polívka,
 odborník v oboru vinohradnictví
 Ing. Hana Šarounová,
 kontrolní pracovnice
19. 2. 2024




                                        9/9
