CSI0X00AZE4M
Počet listů: 4




                                     Česká školní inspekce
                                     Pražský inspektorát
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIA-3667/22-A


Název                               Střední odborná škola, Praha 5, Drtinova 3/498
Sídlo                               Drtinova 3, 150 00 Praha 5
E-mail                              kancelar@stredniskoladrtinova.cz
IČO                                 45248001
Identifikátor                       600005674
Právní forma                        Příspěvková organizace
Zastupující                         PaedDr. Pavla Nedomová
Zřizovatel                          Hlavní město Praha
Místo inspekční činnosti            Drtinova 3, 150 00 Praha 5
Inspekční činnost na místě          9. 1. 2023 − 12. 1. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. b) a c) zákona č. 561/2004 Sb., o předškolním, základním, středním,
vyšším, odborném a jiném vzdělávání (školský zákon), ve znění pozdějších předpisů.


                                         Charakteristika
Právnická osoba Střední odborná škola, Praha 5, Drtinova 3/498 (dále také „škola“ nebo
„instituce“). poskytuje vzdělávání zakončené maturitní zkouškou v oboru vzdělání
Veřejnosprávní činnost se zaměřením na Právní a diplomatické služby a Právní akademii
a v oboru vzdělání Sociální činnost se zaměřením na Právní a sociální služby.
Od poslední inspekční činnosti v roce 2015 vzrostla naplněnost instituce na 95 %. K termínu
inspekce se ve škole vzdělávalo 473 žáků v 16 třídách. Střední odborná škola je fakultní
školou Pedagogické fakulty univerzity Karlovy, exkluzivně spolupracuje s Metropolitní
univerzitou Praha a řadou sociálních partnerů. Vedení školy významně podporuje jazykové
vzdělávání žáků a jejich zapojení do nejrůznějších vzdělávacích projektů a charitativníc h
aktivit.


                         Hodnocení podmínek vzdělávání
Ředitelka školy (dále „ředitelka“) ve své řídící práci zúročuje svou odbornost, znalost
profesního prostředí, manažerské dovednosti a pedagogické zkušenosti. Stanovená strategie
dalšího rozvoje instituce reflektuje aktuální stav školy, zohledňuje společenskou poptávku
a právní změny ve vzdělávání. Aktualizované priority a cíle vycházejí z výsledků vlastní
analýzy školy a zohledňují potřeby žáků i pedagogů. Prioritou instituce je cílené propojování
teoretického a praktického vyučovaní. Příkladem je zapojení odborníků z praxe do výuky.
Ředitelka má velmi dobrý přehled o fungování celé organizace, klade důraz na budování
přátelského školního klimatu. Stanovené cíle se od jejího nástupu do funkce v roce 2015
postupně daří naplňovat.
Realizovaný způsob řízení odpovídá velikosti a podmínkám školy. Účelné přerozdělení
kompetencí na dva zástupce ředitele a další pedagogické pracovníky zajišťuje plynulé
fungování instituce. Učitelům jsou vytvořeny podmínky pro participaci na fungování školy
v rámci činnosti předmětových komisí a prostřednictvím jednání pedagogické rady.
Elektronický informační systém školy přispívá k účinnému přenosu informací mezi všemi
aktéry vzdělávání, zároveň slouží jako databáze elektronických výukových materiálů.
Efektivnímu sdílení informací napomáhá rovněž nastavený systém pravidelných porad.
Pedagogové efektivně spolupracují v rámci předmětových komisí, vyučovaných oborů či při
realizaci vzdělávání formou četných rozvíjejících aktivit.
Ke kvalitnímu naplňování profilu absolventa přispívá úzká spolupráce s četnými sociálními
partnery, která zajišťuje nezbytnou vazbu teoretického odborného vzdělávání na praxi,
inovaci obsahu učiva v souladu s moderními trendy ve vyučovaných oborech, rozvoj
praktických dovedností žáků a profesní růst pedagogů. Spolupráce s oborovými školami
v České republice i v zahraničí a účast v mezinárodních projektech umožňuje výměnu
názorů i získávání zkušeností a přispívá k rozvoji jazykových i odborných kompetencí žáků.
Kooperace s dalšími subjekty je efektivně využívána při realizaci primární prevence
a četných rozšiřujících vzdělávacích aktivit.
Vedení školy systematicky monitoruje a vyhodnocuje všechny oblasti pedagogickýc h
procesů. Zjištění získaná z evaluace zahrnující i dotazníková šetření z období distančního
i prezenčního vzdělávání promítá do přijímaných opatření směřující ke zkvalitně ní
vzdělávacího procesu. Četná hospitační činnost, která kromě vedení školy zahrnuje
i vzájemné hospitace jednotlivých učitelů, vychází z předem stanovených priorit a vyúsťuje
v konkrétní doporučení ke zlepšení pedagogické práce.
Personální podmínky umožňují kvalitní naplňování školních vzdělávacích programů.
Výchovně-vzdělávací činnost zajišťuje stabilizovaný a téměř plně kvalifikovaný sbor 43
pedagogických pracovníků. Odborný růst pedagogů je podporován prostřednictvím
kooperace s oborovými školami, v rámci projektové činnosti a dalšího vzdělává ní
pedagogických pracovníků, které vychází z potřeb školy a preference jednotlivýc h
vyučujících. Začínajícím učitelům je poskytována systematická podpora uvádějících učitelů,
vedoucích příslušných metodických orgánů i členů vedení školy.


                                            2/7
Vícezdrojovým financováním a uvážlivým nakládáním se získanými prostředky se ředitelce
daří zajistit plynulý chod školy, naplňovat školní vzdělávací programy a kultivovat školní
prostředí. Od poslední inspekční činnosti došlo ke zlepšení materiálních podmínek. Škola
disponuje dostatečným množstvím kmenových tříd, vybavených moderní prezentační
technikou, a odborných učeben, mj. počítačové a jazykové pracovny. K ochraně žáků
a majetku před vnějším nebezpečím přispívá elektronický docházkový systém a vrátnice
u vchodu do budovy. Stravování pro žáky střední odborné školy je zajištěno v jídelně
sousední základní školy.


                          Hodnocení průběhu vzdělávání
Koncepčně pojatý výchovně vzdělávací proces vede ke kvalitnímu naplňování profilu
absolventa. Cíleně zařazované rozšiřující vzdělávací aktivity realizované formou projektů,
exkurzí a zájezdů účinně propojují teoretické poznatky s praxí napříč vzdělávacími oblastmi,
rozvíjejí dovednosti a prakticky využitelné zkušenosti žáků a všestranně rozvíjejí jejich
osobnost. K posílení odborného vzdělávání byly nově zavedeny předměty Internatio na l
Leadership, personální management a pedagogika volného času.
Společným znakem všech sledovaných hodin byla příjemná pracovní atmosféra založená na
partnerském přístupu pedagogů i žáků s vzájemným respektem. Nastavená a dodržovaná
pravidla komunikace a chování a jednotný důsledný přístup pedagogů přispívají k vytváření
a posilování pozitivních vztahů.
V hospitované výuce všeobecně vzdělávacích a teoretických odborných předmětů
převládaly metodicky a didakticky zdařilé hodiny. Zvolené vzdělávací strategie
korespondovaly s charakterem probíraného učiva a stanoveným vzdělávacím cílem.
Směřovaly nejen k přípravě žáků na maturitní zkoušku, ale pedagogové dbali i na rozvoj
klíčových kompetencí tak, aby byli žáci připraveni na uplatnění v budoucím životě. Učitelé
rozvíjeli nejen vědomosti a dovednosti žáků, v některých hodinách byla věnována pozornost
i formování jejich postojů. Střídáním různých forem a metod práce, zařazováním
kooperativních forem vyučující podporovali vzájemnou spolupráci žáků a rozvíjeli sociální
kompetence i komunikativní dovednosti žáků a podporovali jejich aktivitu. Učitelé efektivně
využívali znalosti a dovednosti žáků k formulování hypotéz a vyvozování nových poznatků,
např. formou brainstormingu, podněcovali žáky k účelné diskuzi na dané téma. Vedli žáky
k rozvoji logického i kritického myšlení, čtenářské gramotnosti, osobnostnímu a sociálnímu
rozvoji. Učitelé ponechávali žákům dostatečný prostor pro aplikaci získaných vědomostí
a dovedností, pro formulaci vlastních závěrů a jejich prezentaci. Pedagogové vhodně
využívali interdisciplinární a mezipředmětové vazby. Aktualizovali probíraná témata
a propojovali je s využitím v reálném životě. Nedílnou součástí těchto vyučovacích hodin
byla i práce s různými druhy textů či informačními zdroji. Žáci v průběhu hospitovanýc h
hodin prokazovali odpovídající úroveň znalostí a dovedností, schopnost používat správnou
odbornou terminologii, aplikovat znalosti při řešení úloh, vyhodnocovat infor mace
a srozumitelně prezentovat vlastní názor. Názornost výuky a zájem žáků o vzdělávání byly
v části hodin především cizích jazyků a českého jazyka účelně podpořeny efektivním
uplatněním didaktické techniky.
Účinnost výuky menší části hospitovaných hodin snižovaly některé méně účinné didaktické
postupy a dílčí metodické nedostatky. Dominující postavení učitele, menší pestrost metod
a střídání činností vedla k pasivitě jednotlivců a nerovnoměrnému zapojení žáků do výuky.
Učitelé jen v malé míře diferencovali zadávané úkoly s ohledem na žáky s odlišnými
individuálními možnostmi a schopnostmi i tempem práce. Výraznější časová či obsahová


                                            3/7
diferenciace nebyla ve výuce příliš patrná. V části sledované výuky pedagogové rovněž jen
v malé míře reflektovali potřeby nadaných žáků a žáků s větším zájmem o vyučovaný
předmět zařazováním rozšiřujícího učiva. Učitelé jen zřídka vedli žáky ke vzájemné mu
kriteriálnímu hodnocení, a to ani v případech, které se v průběhu výuky přímo nabízely,
např. zhodnocení samostatných výstupů žáků při prezentaci. Žáci tak byli jen ojediněle
vedeni k objektivnímu posouzení kvality práce svých vrstevníků a k sebereflexi vlastního
výkonu. Učitelé jen v malé míře využívali formativní funkci hodnocení. Část sledovanýc h
hodin vykazovala ne zcela efektivní časové a organizační rozvržení činností. V závěru
vyučovacích hodin nebyl rovněž vytvořen prostor pro shrnutí probraného učiva
a vyhodnocení splnění stanoveného vzdělávacího cíle učiteli ani žáky. V části hospitované
výuky byla zaznamenána nižší úroveň jazykové kultury (používání obecné češtiny
některými žáky i učiteli).


                          Hodnocení výsledků vzdělávání
Výsledky vzdělávání žáků pozitivně ovlivňuje zvýšený zájem uchazečů o nabízené obory
vzdělání. Ke studiu ve střední škole jsou přijímáni uchazeči na základě jednotné přijímac í
zkoušky a podle úspěšnosti v předchozím vzdělávání.
Ke zjišťování dosažené úrovně znalostí a dovedností žáků a k ověřování míry zvládnutí
očekávaných výstupů školních vzdělávacích programů škola používá standardní nástroje,
např. různé formy písemného a ústního zkoušení. V souladu s nastavenými kritérii
hodnocení jsou využívány další různorodé nástroje, např. rozřazovací a srovnávací testy.
Žáky vytvářená portfolia slouží jako diagnostický a hodnoticí nástroj pro sledování
a zjišťování kvality praktického vyučování i sledování získaných kompetencí žáků
v průběhu studia. Nezávislou zpětnou vazbu o úrovni vědomostí žáků představuje i externí
hodnocení, do něhož se škola příležitostně zapojuje. Analýza dosažených výsledků na úrovni
předmětových komisí i vedení školy umožňuje sledovat individuální pokrok žáka, srovnávat
skupinové výstupy a přijímat konkrétní opatření do výuky.
Celkové průběžné výsledky vzdělávání žáků jsou stabilní. Ve sledovaném období tří
školních let přesahoval podíl žáků s uzavřenou klasifikací do 30. 6. 98 %. V celkovém
hodnocení za sledované školní roky prospělo 99 % žáků, z toho více než třetina
s vyznamenáním. S dosahovanými výsledky koresponduje také úspěšnost žáků při
ukončování studia, kdy přibližně čtvrtina žáků dlouhodobě maturuje s vyznamená ním,
neprospívající se objevili pouze výjimečně. Ve sledovaném období dosáhli žáci ve srovnání
s danou skupinou oborů v předmětech český jazyk a cizí jazyk společné části maturitní
zkoušky lepších výsledků, než je republikový průměr. Škola cíleně vytváří vhodné
podmínky pro všestranný rozvoj osobnosti žáků a jejich individuálních nebo skupinovýc h
zájmů, např. široké spektrum rozšiřujících vzdělávacích aktivit, pobytové akce či zahranič ní
výměny. O velmi dobré úrovni rozvoje kompetencí žáků svědčí i jejich aktivní zapojení do
četných soutěží různého zaměření a jejich úspěchy na regionální i celostátní úrovni.
Adaptace žáků na požadavky středoškolského studia je systematicky podporována
organizováním adaptačního workshopu pro žáky prvních ročníků. Vedení školy klade velký
důraz na každoroční pravidelné sledování a vyhodnocování klimatu školy, detailně se
zabývá i zjištěními z menších dotazníkových šetření, po jejich vyhodnocení poradenským
týmem poskytuje ředitelka zpětnou vazbu všem třídám. Systém poradenských služeb vytváří
vhodné podmínky pro vzdělávání žáků podle jejich rozdílného spektra nadání i speciálníc h
vzdělávacích potřeb, např. žáků s potřebou podpůrných opatření, žáků-cizinců či žáků
nadaných. Komplexně pojaté adaptační a preventivní aktivity prolínají do obsahu řady


                                            4/7
vyučovaných předmětů, tematicky zaměřených programů a pravidelných pobytových akcí,
např. adaptační, sportovní kurzy a zahraniční odborné exkurze. Zaměřují se zejména na
zvládnutí nároků odborného vzdělávání, podporu prosociálního chování, prevenci
vztahových problémů a sociálně patologických jevů. Motivační efekt pochval výrazně
převažuje nad uloženými kázeňskými opatřeními.
Kariérní poradenství vychází ze specifik školy a k dalšímu profesnímu směřování žáků jsou
vhodně využívány mj. specializované programy s odborníky či domácí a zahraniční odborné
stáže. V souladu se svým oborovým zaměřením pokračuje více než 75 % absolventů
v navazujícím terciárním vzdělávání, ostatní nastupují do praxe.


                                          Závěry
Vývoj školy
Od posledního inspekčního hodnocení v roce 2015 vzrostla naplněnost školy, zvýšil se počet
žáků. Proběhla personální změna na pozici ředitelky. Vedení školy průběžně inovuje obsah
vzdělávání o nové poznatky a trendy ve vyučovaných oborech, došlo k rozšíření vzdělávac í
nabídky o nové předměty. Zkvalitnily se materiálně technické podmínky pro vzdělávání.


Silné stránky
- dlouhodobě výborné výsledky vzdělávání žáků při ukončování studia maturitní zkouškou
  v českém jazyce a cizích jazycích
- komplexní rozvoj osobnosti žáků prostřednictvím rozšiřujících vzdělávacích aktivit
- efektivní využívání digitálních technologií v hodinách cizích jazyků a českého jazyka


Slabé stránky a/nebo příležitosti ke zlepšení
-     nižší míra obsahové a časové diferenciace výuky vzhledem k rozdílným vzdělávac ím
      potřebám žáků
-     nižší míra zapojení žáků do evaluačních aktivit při závěrečném shrnutí a využívá ní
      vzájemného kriteriálního hodnocení


Doporučení pro zlepšení činnosti školy
-     ve větší míře zařazovat diferencované        zadávání úkolů vzhledem    k rozdílným
      vzdělávacím potřebám žáků
-     více zapojovat žáky do evaluačních aktivit při závěrečném shrnutí
-     častěji využívat formativní hodnocení, využívat zpětnovazební nástroje během výuky,
      zařazovat hodnocení žáků podle předem známých kritérií


             Seznam dokladů, o které se inspekční zjištění opírají
 1.     Zřizovací listina příspěvkové organizace Střední odborná škola, Praha 5, Drtinova
        3/498 ze dne 1. 6. 2011, včetně dodatků



                                             5/7
 2.   Jmenovací dekret ředitelky školské příspěvkové organizace Střední odborná škola,
      Praha 5, Drtinova 3/498 ze dne 22. 7. 2015, včetně potvrzení ve funkci z 8. 4. 2021
 3.   Školní vzdělávací programy oborů vzdělání 68-43-M/01 Veřejnosprávní činnost, 75-
      41-M/01 Sociální činnost účinné k datu inspekce
 4.   Výroční zpráva Střední odborné školy Drtinova za školní roky 2020/2021
      a 2021/2022
 5.   Záznamy z jednání pedagogické rady, školní roky 2021/2022 a 2022/2023 k termínu
      inspekční činnosti
 6.   Třídní knihy ve školních letech 2021/2022 a 2022/2023 vedené k termínu inspekční
      činnosti
 7.   Rozvrh vyučovacích hodin platný ve školním roce 2022/2023 k termínu inspekční
      činnosti
 8.   Portfolio výchovného poradce a metodika prevence vedené k termínu inspekční
      činnosti
 9.   Personální dokumentace pedagogických pracovníků vedená k termínu inspekční
      činnosti, vybraný vzorek
10.   Kniha úrazů vedená k termínu inspekční činnosti
11.   Přehled zdrojů finančních prostředků a jejich použití ve školním roce 2021/2022



                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Pražský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.a@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                          6/7
Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. et Bc. Lenka Rose, školní
 inspektorka, vedoucí inspekčního týmu            ………………………..
 PaedDr. Jana Máchalová, školní
 inspektorka                                      ………………………..
 PhDr. Bc. Tibor Slažanský, Ph.D.,
 školní inspektor                                 ………………………..

 Bc. Hana Vejdovská, kontrolní pracovnice
                                                  ………………………..
 Ing. Lenka Pecková, přizvaná osoba,
 odborník na oblast sociální politika a
 ekonomika                                        ………………………..




V Praze 31. 1. 2023




                                            7/7
