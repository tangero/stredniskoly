                               Česká školní inspekce
                               Pardubický inspektorát
                         Sukova třída 1556, 530 02 Pardubice
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIE-1767/23-E
                                       Sp. zn. ČŠIE-S-252/23-E


Název                               Sportovní gymnázium, Pardubice, Dašická 268
Sídlo                               Dašická 268, Bílé Předměstí, 530 03 Pardubice
E-mail                              sgpce@sgpce.cz
IČO                                 48 161 012
Identifikátor                       600 012 409
Právní forma                        příspěvková organizace
Zastupující                         PaedDr. Radim Novák
Zřizovatel                          Pardubický kraj
Místo inspekční činnosti            Dašická 268, Pardubice
Inspekční činnost na místě          17. až 19. a 22. 1. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Předmětem inspekční činnosti vykonávané podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělává ní
(školský zákon), ve znění pozdějších předpisů, bylo zjišťování a hodnocení podmínek,
průběhu a výsledků vzdělávání včetně hodnocení naplňování školních vzdělávac íc h
programů.


                                         Charakteristika
Sportovní gymnázium, Pardubice, Dašická 268 (dále „škola“) vykonává činnost střední
školy. Ve škole jsou v každém ročníku dvě paralelní třídy čtyřletého oboru vzdělání
s maturitní zkouškou 79-42-K/41 Gymnázium se sportovní přípravou. Škola vzdělává
sportovně nadané žáky podle školního vzdělávacího programu „Citius - Altius - Fortius”
(Rychleji, výše, silněji), který kromě předmětů obvyklých pro gymnaziální vzdělává ní
zahrnuje i sportovní přípravu a teorii sportovní přípravy jako povinné předměty. Škola nabízí
žákům sedm kmenových sportů (atletika, basketbal, fotbal, judo, lední hokej, plavání,
veslování), pro něž má vlastní trenéry. U ostatních sportů (tenis, volejbal, florbal,
hokejbal…) škola zajišťuje sportovní přípravu formou všeobecného rozvoje v kombinaci
s přímou náplní sportovní přípravy v klubu/oddíle, kde jsou žáci členy, přičemž musí mít
žáci dotaci 16 vyučovacích hodin sportovní přípravy týdně. Stravování žáků je smluvně
zajištěno ve školní jídelně Gymnázia, Pardubice, Dašická 1083, která sousedí se školou,
a pro žáky, kteří nemohou dojíždět každý den, je zajištěno ubytování a další stravování
v Domově mládeže a školní jídelně Pardubice.


                          Hodnocení podmínek vzdělávání
Ředitel se opírá o styl vedení charakteristický otevřenou komunikací mezi všemi účastníky
vzdělávání, přičemž úzce spolupracuje se svými dvěma zástupci, na něž přenesl část
kompetencí. Partnerský přístup se příznivě odráží i v celkové atmosféře školy. V koncepci
rozvoje školy charakterizoval silné a slabé stránky školy a její další směřování. V tomto
strategickém dokumentu nejsou ale blíže specifikovány způsoby, jak dosáhnout stanovenýc h
cílů ani způsoby jejich evaluace. V tomto ohledu je prostor pro promyšlené plánování dílčích
koncepčních cílů a jejich vyhodnocování k podpoře efektivity jejich dosahování.
Škola má nastavená pravidla pro realizaci vzdělávání žáků a vzájemnou komunikaci všech
účastníků vzdělávání, která umožňují účelně a vhodně zohledňovat individ uální potřeby
žáků. Kontrolní mechanismy jsou funkční, hospitační činnost je rozvržena mezi všechny
členy vedení. Zpětná vazba poskytovaná vyučujícím a trenérům ale není nastavena směrem
ke konkrétním doporučením a částečně tak omezuje možnost pro ověřování její účelnosti
v některých oblastech průběhu vzdělávání. Pro další zvyšování kvality vzdělávání je vhodné
zaměřit hospitační činnost na dílčí jevy (např. na diferenciaci náročnosti úloh, práci se
vzdělávacími cíli apod.), následně poskytnout cílenou zpětnou vazbu vyučujícím a zohlednit
výsledky hospitační činnosti při plánování jejich dalšího vzdělávání. Příležitostí pro zlepšení
a sdílení jsou také vzájemné hospitace vyučujících.
Materiální podmínky pro vzdělávání se postupně ve spolupráci se zřizovatelem zlepšují.
Kromě finančních prostředků poskytovaných zřizovatelem a ze státního rozpočtu škola
aktivně získává další finanční zdroje např. z dotačních titulů na podporu přípravy
sportovních talentů, na další vzdělávání pedagogických pracovníků, na projektové dny,
z Krajského akčního plánu Pardubického kraje apod.


                           Hodnocení průběhu vzdělávání
Společným rysem sledovaných hodin teoretického vyučování byla příjemná a vstřícná
atmosféra. Učitelé jsou odborně zdatní, nicméně si ne vždy uvědomují potřebu přípravy
výuky s přihlédnutím k pestrosti vzdělávacích strategií použitelných v heterogenníc h
třídách. V úvodu hodiny učitelé většinou žákům sdělili její náplň (plán, téma), stanovení
vzdělávacího cíle zaměřeného na žáka prozatím využívají v malé míře. Ve většině hodin
teoretického vzdělávání převažovala frontální forma výuky s využitím řízeného rozhovoru
učitele s žáky. Pouze ojediněle jsou žáci vedeni k souvislejší argumentaci, formulo vá ní
obsáhlejších odpovědí na otázky nebo zhodnocení vlastních dovedností nebo postojů. Ve
výuce cizích jazyků část hodin zaujímaly kooperativní činnosti převážně ve dvojicích, které
rozvíjely komunikační a jazykové kompetence a dovednosti. V hodinách konverzace byla


                                             2/6
zaznamenána prezentace žáků jejich vlastní přípravy k maturitní zkoušce, včetně zpětné
vazby od spolužáků a následného zhodnocení vyučující, která srozumitelně vysvětlo va la
klady i zápory a potřebu úprav vzhledem k požadavkům u maturitní zkoušky. V některých
hodinách spolupracuje s učitelkami asistent anglického jazyka, což umožňuje žákům
získávat komunikační dovednosti a vědomosti nejen díky kontaktu s rodilým mluvčím, ale i
díky jeho odlišnému sociokulturnímu zázemí. Asistent působí ve škole díky stipendiu
Fulbright English Teaching Assistantships, o něž si škola v loňském roce požádala. Výuka
odborných předmětů zaměřených na teorii sportu svou pestrostí, metodami a vedením
poskytovala potřebný základ pro následné praktické uplatnění v samotné sportovní přípravě
žáků.
V některých sledovaných hodinách bylo tempo výuky rychlé, část žáků se mu nedokázala
přizpůsobit, takže pouze mechanicky opisovali předkládané učivo. Nezapojovali se aktivně
do průběhu hodiny, což vedlo k pasivitě většího počtu žáků. Při výuce zaměřené převážně
na výklad nového učiva bylo zapojení žáků zpravidla ojedinělé, na průběh hodiny reagovali
jen žáci se zájmem o probírané téma. Ve velké většině navštívených hodin nebyla
zaznamenána diferenciace náročnosti zadávaných úkolů. To často omezovalo učební pokrok
nejen u žáků s nižším studijním potenciálem, ale i žáky nadané a schopné rychlejší práce.
Obsah učiva byl v některých sledovaných hodinách velmi široký, k jeho zvládnutí učitelé
věnovali více času na výklad, méně na praktické osvojení. Doporučením je rozšiřující učivo
cíleně zařazovat pro skupiny žáků např. ve výuce seminářů. K podpoře efektivity vzdělává ní
přispívalo občasné využívání názorných pomůcek, zařazování cílené práce s chybou,
vytváření myšlenkové mapy a občasné vytváření příležitostí pro systematické vyhledá vá ní
informací s využitím mobilních           telefonů.  Funkční bylo občasné zařazování
mezipředmětových souvislostí a podpůrné využívání didaktické techniky, map a textů.
Zpětnou vazbu učitelé získávali zejména v průběhu výuky. Hodnocení vlastní práce ze
strany žáků bylo ojedinělé, vzájemné hodnocení také. V závěrech hodin učitelé nedokázali
najít prostor k účelnému shrnutí vlastní úspěšnosti žáků samotných.
V rámci sportovní přípravy trenéři vhodně organizovali pohybový režim a přizpůsobova li
tréninkovou zátěž skupině i jednotlivcům. Nebyl opomenut individuální přístup k žákům,
přizpůsobení tréninkové jednotky aktuálním potřebám žáka a provozním podmínkám.
Patrné bylo cílené, přiměřené, efektivní a systematické působení trenérů na žáky v souladu
se vzdělávacími dokumenty a tréninkovými plány sportovní přípravy. Žáci byli připraveni
na tréninkový proces. S maximálním nasazením a v závislosti na osobních předpokladech,
tj. své tělesné zdatnosti a pohybových dovednostech, se zapojovali do tréninkové přípravy
ve vybrané sportovní specializaci. Výuka probíhala v příjemné atmosféře. Styl vedení výuky
byl žáky kladně přijímán. Běžná byla průběžná pochvala, povzbuzení, zhodnocení výkonu
včetně korekce provedení. Obdobný přístup byl zřejmý i při vedení vyučovacích hodin
tělesné výchovy.
Účelná je podpora nejen žáků, kteří se věnují kolektivním sportům, ale i žákům
v individuálních sportovních disciplínách. Žákům jsou v případě potřeby přizpůsobová ny
plány vzdělávání pro účast při sportovních soustředěních klubů nebo státní reprezentace,
v rámci vize školy jsou podporováni i žáci věnující se individuálním sportům
prostřednictvím výukových plánů nebo zařazením distančních způsobů výuky.


                         Hodnocení výsledků vzdělávání
Škola cíleně vyhodnocuje výsledky vzdělávání, sleduje úspěšnost žáků při ročníkovýc h
hodnoceních a u maturitních zkoušek včetně meziročních srovnání.


                                           3/6
Vyhodnocování úspěšnosti při vzdělávání žáků probíhá systematicky a pomáhá vedení školy
plánovat možná opatření pro další rozvoj. Jejich vlastní vyhodnocení za předchozí školní
rok bylo spíše obecné, ale pojmenování strategií pro aktuální školní rok je konkrétní,
srozumitelné a umožní škole ověřit jejich naplnění. Neúspěšnost žáků byla minimá lní,
Úspěšnost žáků u maturitních zkoušek je také velmi dobrá, přibližně třetina žáků absolvovala
s vyznamenáním. Školou přijímaná opatření ke snížení absence žáků jsou efektivní. Velmi
dobrou vypovídací hodnotu má směrem k naplňování vize školy a vyhodnocování úspěšnosti
žáků výroční zpráva o činnosti školy, která kromě základních statistik obsahuje hodnocení
jednotlivých oblastí a pokroku vzhledem k minulým obdobím.
Významným ukazatelem kvality poskytovaného vzdělávání je také úspěšnost žáků
ve sportovních soutěžích. Žáci školy dosahují významných úspěchů a medailových pozic
v krajských, republikových i v mezinárodních (evropských či světových) sportovních
soutěžích. Značný počet žáků se v průběhu studia stává reprezentanty České republiky (loni
29 žáků).
Výchovná poradkyně a metodička prevence v jedné osobě klade důraz na otevřenou
komunikaci a vzájemnou spolupráci s vedením školy, třídními učiteli, učiteli a trenéry,
zákonnými zástupci a žáky samotnými. Koordinuje péči o žáky se speciálními vzdělávac ími
potřebami a v případě potřeby spolupracuje s poradenskými zařízeními. Pro vedení školy
i třídní učitele zpracovává informace o žácích s potřebou podpory, nastavený systém
předávání informací je funkční. Využívá k tomu jednání např. pedagogické rady nebo
individuální konzultace a záznamy v matrice školy. Výchovná poradkyně pomáhá žákům
také v oblasti kariérového poradenství. Jednotlivé programy primární prevence jsou
realizovány napříč ročníky. Preventivní témata jsou přirozenou součástí vzdělávac ího
obsahu, aktivity směřují do vyučování a dalších doplňkových akcí pořádaných v průběhu
školního roku (přednášky, besedy s tematikou prevence). Monitoring vztahů ve třídách řeší
ve spolupráci s metodičkou především třídní učitelé. Výskyt případných signálů rizikové ho
chování je sledován průběžně, vzhledem k zaměření školy je jejich počet nízký. Případné
problémové situace jsou řešeny bezodkladně, ve spolupráci s vedením školy, učiteli, popř. se
zákonnými zástupci.
Škola realizuje funkční partnerské vztahy v široké škále oblastí, což pozitivně ovlivňuje
kvalitu vzdělávání, přispívá k rozvoji zodpovědnosti žáků za vlastní vzdělávání při spojení
studia s náročností sportovních aktivit a vhodně obohacuje výuku. Přínosná a funkční je
spolupráce se sportovními kluby, svazy a organizacemi (materiální zázemí, organizo vá ní
soustředění, soutěží atd.). Tradičně se škola zapojuje do charitativních sbírek.


                                         Závěry
Vývoj školy
– zlepšení materiálních podmínek vzdělávání
Silné stránky
– podporující, příjemná atmosféra napříč celou školou (1.4)
– kvalitní materiální a technické vybavení podporující fyzický rozvoj žáků (2.4)
– významné úspěchy žáků ve sportovních soutěžích (5.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz



                                            4/6
Slabé stránky (oblasti ke zlepšení)
– menší pestrost a účinnost metod a forem práce, nedostatečná práce se vzdělávacími cíli,
  závěry hodin nevedou k účelnému a smysluplnému shrnutí, malý důraz na efektivní
  sebehodnocení a vzájemné hodnocení žáků (4.2)
– malá míra individualizace a diferenciace výuky vzhledem k žákům celého spektra nadání
  a potřeb (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– konkretizovat prostředky k naplnění koncepce školy a jejich vyhodnocování
– zaměřit hospitační činnost na cíleně vybrané jevy v průběhu a výsledcích vzdělávac ího
  procesu s následnou kontrolou plnění přijatých opatření
– další vzdělávání zaměřit na výsledky hospitační činnosti a obohatit o témata práce
  s heterogenní třídou a využívání formativního hodnocení s následným uplatněním ve
  výuce
– častěji využívat digitální technologie žáky, vést je k práci s informacemi, jejich
  vyhledávání a třídění
– podporovat vzájemné hospitace, sdílení metodiky zefektivňujících metod a forem práce
  nejen v rámci jednotlivých předmětů


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Školní vzdělávací program platný ve školním roce 2023/2024
 2.   Školní řád střední školy platný k termínu inspekční činnosti
 3.   Zápisy z jednání pedagogické rady, školní rok 2022/2023 a aktuální (výběr)
 4.   Rozvrhy hodin tříd pro školní rok 2023/2024
 5.   Matrika, školní rok 2023/2024
 6.   Třídní knihy, školní rok 2023/2024
 7.   Plán hospitační činnosti, záznamy z kontrolní činnosti, školní rok 2022/2023,
      2023/2024
 8.   Personální dokumentace k odborné kvalifikaci pedagogických pracovníků (výběr)
 9.   Dokumentace výchovného poradenství a školní prevence pro školní rok 2023/2024
      (výběr)


                                            5/6
10.   Koncepce rozvoje školy do roku 2026
11.   Výroční zpráva o činnosti školy, školní rok 2022/2023
12.   Vyhodnocení přijatých opatření pro školní rok 2022/2023
13.   Opatření přijatá pro školní rok 2023/2024


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Hana Řebíčková, školní inspektorka, vedoucí inspekčního týmu
 Ing. Jan Černý, školní inspektor
 Mgr. Petra Holánková, školní inspektorka
 Bc. Daniela Růžová, kontrolní pracovnice
 Mgr. Martin Valášek, školní inspektor
15. 2. 2024




                                         6/6
