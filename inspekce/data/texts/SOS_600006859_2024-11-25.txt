CSI0X00D1OL6




                                  Česká školní inspekce
                                 Středočeský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIS-4194/24-S
                                       Sp. zn. ČŠIS-S-844/24-S


Název                               Střední odborná škola a Střední odborné učiliště,
                                    Beroun - Hlinky, Okružní 1404
Sídlo                               Okružní 1404, Beroun-Město, 266 01 Beroun
E-mail                              skola@soshlinky.cz
IČO                                 00 664 740
Identifikátor                       600 006 859
Právní forma                        příspěvková organizace
Zastupující                         Mgr. Jiří Perlinger
Zřizovatel                          Středočeský kraj
Místo inspekční činnosti            Okružní 1404, Beroun
                                    Svatojánská 217, Beroun
Inspekční činnost na místě          25. až 29. 11. 2024

Inspekční činnost byla zahájena předložením pověření k inspekční činnosti.

                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů (dále „ŠVP“), naplňování ŠVP a jeho souladu s právními
předpisy a rámcovým vzdělávacím programem podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělává ní
(školský zákon), ve znění pozdějších předpisů.


                                         Charakteristika
Příspěvková organizace (dále „škola“) vykonává činnost střední školy (dále „SŠ“), domova
mládeže (dále „DM“ nebo „domov“), školní jídelny a školní jídelny-výdejny. K 30. 9. 2024
se v SŠ vzdělávalo 868 žáků v denní formě v oborech středního vzdělání s maturitní
zkouškou (dále „maturitní obory“) Podnikání (nástavbové studium), Cestovní ruch a Provoz
a ekonomika dopravy (246 žáků) a v oborech středního vzdělání s výučním listem (dále
„nematuritní obory“) Mechanik opravář motorových vozidel, Instalatér, Elektrikář-
silnoproud, Aranžér, Truhlář, Strojní mechanik, Strojírenské práce, Zednické práce, Kuchař-
číšník, Cukrář, Stravovací a ubytovací služby a Prodavač (622 žáků). Počet žáků
se od předchozí inspekční činnosti v roce 2018 postupně zvyšoval, aktuálně je vyšší
o 333 žáků. Jejich nejvyšší povolený počet (1650) byl využit z 53 %. Největší zájem mají
uchazeči o maturitní obor Cestovní ruch a o nematuritní obor Kuchař-číšník. Od předchozí
inspekční činnosti již neprobíhá vzdělávání v oboru Stavebnictví, ani v dálkové formě oboru
Podnikání. V DM bylo ubytováno 37 žáků (naplněnost 53 %).
K datu inspekční činnosti škola identifikovala 72 žáků se speciálními vzdělávac ími
potřebami (dále „SVP“), z nichž deset se vzdělává podle individuálního vzdělávacího plánu.
S odlišným mateřským jazykem se ve škole vzdělává 72 žáků, zhruba polovina má částečnou
jazykovou bariéru.


                          Hodnocení podmínek vzdělávání
Ředitel školy (dále „ředitel“) jmenovaný do funkce v roce 2023 svůj systém řízení nastavuje.
Organizační struktura nebyla výrazně změněna, tvoří ji tři zástupci pro teoretické vyučová ní,
dvě vedoucí učitelky odborného výcviku a vedoucí vychovatelka v DM. Došlo však
k personální obměně na těchto pozicích. Členové vedení školy operativně komunikují a úzce
spolupracují. Koncepce vychází z analýzy potřeb školy a jejích aktuálních možností. Je
správně zaměřena na hlavní oblasti podmínek vzdělávání a průběhu vzdělávání. Nezabývá
se však podrobněji problematikou zlepšování výsledků vzdělávání žáků, přestože při
předchozí inspekční činnosti bylo doporučeno zefektivnit podporu žáků ohrožených školní
neúspěšností. Chybí také její rozpracování do konkrétních kroků a postupů pro splnění
stanovených cílů. Některé z nich se daří průběžně realizovat – částečně se zlepšily materiá lní
podmínky pro výuku, posílila se spolupráce mezi všemi pracovišti školy či byly
aktualizovány ŠVP. Zatím se však nedaří šířeji využívat nové efektivní výukové metody
a učební styly či více zapojovat pedagogy do dalšího vzdělávání pedagogických pracovníků
(dále „DVPP“). . Absence potřebného DVPP v oblasti forem a metod výuky se negativ ně
projevila v průběhu vzdělávání.
Vzhledem ke změně ve vedení školy se postupně dotváří mechanismy pro monitoro vá ní
a vyhodnocování kvality poskytovaného vzdělávání. Organizace vzdělávání vyžaduje
zlepšení, neboť v několika třídách byl překročen nejvyšší přípustný počet vyučovacích hodin
v týdnu teoretické výuky. Při odborném výcviku počet žáků na učitele převýšil povolené
maximum. Kontrolní a hospitační činnost je vykonávána, avšak ze závěrů hospitací
nevyplývají jednoznačná konkrétní doporučení či opatření směřující ke zlepšení
pedagogické práce učitelů. Pozitivní je, že u části pedagogů probíhaly vzájemné hospitace
či tandemová výuka pro sdílení inspirace do výuky.
Pedagogický tým se rozšířil a částečně obměnil. Tvoří ho cca 100 pedagogickýc h
pracovníků, z nichž přibližně čtvrtina je bez odborné kvalifikace. V DM působí čtyři
vychovatelky, z toho jedna je nekvalifikovaná a vzdělání si doplňuje. Ředitel prokázal,
že odborně kvalifikované pedagogické pracovníky hledá. Zaměstnávání méně zkušených
a začínajících pedagogů klade zvýšené nároky na soustavnou metodickou podporu ze strany
školy, vhodně je využíván systém uvádějícího učitele. Dalšího vzdělávání a studia pro
získání odborné kvalifikace se však účastnila jen část pedagogů. Vzdělávací akce
v dostatečné míře nereflektovaly potřeby školy, tj. vzdělávání v oblasti didaktiky a metodiky


                                             2/10
vyučovaných předmětů, implementaci aktivizačních metod a forem do výuky či efektivní
využívání hodnocení žáků. Ve své každodenní práci učitelé spolupracují neformálně v rámci
pracovišť či pravidelně v předmětových komisích. Část z nich účelně projednává kromě
organizačních záležitostí a požadavků na materiální zabezpečení daného oboru
i sjednocování hodnocení výsledků vzdělávání.
Dvě výchovné poradkyně, dvě metodičky prevence a speciální pedagožka řádně poskytují
poradenské služby všem účastníkům vzdělávání a prokazatelně spolupracují se školskými
poradenskými zařízeními.
V materiálních podmínkách došlo k částečnému zlepšení zejména zdařilou rekonstrukcí
učeben a modernizací pracovišť. Škola však i nadále nemá dostatečné a vhodné prostory pro
praktickou výuku gastronomických oborů či oboru Instalatér. Zlepšilo se vybavení
žákovským nábytkem i výpočetní a didaktickou technikou. Nově byly adaptovány prostory
poblíž odloučeného pracoviště a přebudovány na školní kavárnu, což rozšiřuje možnosti pro
prohloubení komunikativních a odborných kompetencí žáků a přispívá k povědomí školy
u veřejnosti. Byla provedena regenerace víceúčelového hřiště.
Domov mládeže s třílůžkovými pokoji je účelně umístěn v areálu školy, v budově se školní
jídelnou, kterou využívají i ubytovaní. Domov ubytovává i žáky jiných místních středních
škol. K dispozici mají obvyklé zázemí, např. kuchyňku, klubovnu. Podle zájmu využíva jí
sportovní zázemí školy. Materiální vybavení domova vyžaduje zlepšení – pokoje jsou
vybaveny převážně starším nábytkem, jen v některých proběhla jeho výměna za novější.
Příležitost ke zlepšení je i ve zvýšení estetické úrovně vybavení pokojů.
Informační systém školy je funkční. Vhodně pokračuje využívání platformy z distanční
výuky zejména pro sdílení dat a vkládání výukových materiálů pro žáky. Škola dbá na další
rozvíjení spolupráce se smluvními partnery, která umožňuje realizovat praktické vyučová ní
v reálných podmínkách a rozšiřuje tak klíčové i odborné kompetence žáků. Spoluprací na
projektech a v soutěžích se daří podpora environmentálního vzdělávání či kariérového
poradenství. Pro rozvoj demokratických hodnot dobře fungují pravidelná jednání
žákovského parlamentu.
Finanční zdroje školy včetně prostředků z různých projektů i doplňkové činnosti jsou
efektivně vynakládány k zajištění vzdělávání v souladu se ŠVP.
Škola klade důraz na zajišťování bezpečného a zdravého prostředí pro žáky. Pravidelně je
poučuje o dodržování pravidel bezpečnosti a ochrany zdraví, a to jak ve školních prostorách,
tak i během mimoškolních aktivit. Příčiny úrazů (nejčastěji sportovní aktivity, praktické
vyučování) škola vyhodnocuje, přijímá většinou účinná opatření.


                          Hodnocení průběhu vzdělávání
Efektivita hospitované teoretické výuky byla rozdílná. Zdařilá byla pouze její polovina. V ní
byli žáci účinně aktivizováni zejména vysokou názorností, využitím jejich vědomostí
z praxe či běžného života, aktualizací učiva, mezipředmětovými vztahy, zadanými
přiměřeně     náročnými       úkoly   k samostatné    nebo skupinové        práci. Rovněž
v polovině hospitované výuky bylo příznivé sociální klima, žáci se bez obav dotazovali
a sdělovali své postřehy, nevyskytovaly se kázeňské problémy. V druhé polovině hodin se
však nízká nabídka činností a nedostatečná motivace žáků k zapojení do výuky odrazila
v jejich netečnosti a pasivitě V neefektivních hodinách byl výrazně preferován obsah učiva
před rozvíjením klíčových kompetencí žáků, aktivita učitele výrazně převažovala nad
aktivitou žáků. Opomíjeno bylo stanovení cílů a jejich naplnění, nedostatečná byla


                                            3/10
i názornost. Ačkoli jsou učebny vybaveny prezentační technikou, jejich efektivní využití
bylo zaznamenáno pouze v polovině hodin. Učitelé málo oživovali výuku využitím
aktivizačních a moderních pedagogických metod a nezařazovali pestřejší organizační formy.
Převládal frontální výklad s řízeným rozhovorem, chybělo častější využití skupinové či
párové práce. Převaha frontální výuky neposkytovala žákům dostatečný prostor k delšímu
slovnímu projevu a vyučujícímu k průběžnému ověřování žákovských znalostí.
Nedostatečně bylo podporováno rozvíjení kritického myšlení, žáci nebyli vedeni k získávání
informací z různých zdrojů s následnou diskusí o možných způsobech řešení zadaných úloh.
Málo byly zohledňovány aktuální vzdělávací potřeby žáků na základě jejich dosavadních
znalostí. Učitelé nediferencovali učivo, aby si žáci mohli vybírat z úloh různé náročnosti.
Zcela chyběla podpora nadaného žáka či žáka, který má o probíranou problematiku zájem.
Jen výjimečně dostali žáci příležitost podílet se na smysluplných závěrech hodin svým
sebehodnocením či vrstevnickým hodnocením.
V efektivní výuce českého jazyka a literatury byli žáci správně vedeni ke čtení a čtenářství,
k práci s textem, termíny, souvislému vyjadřování, vhodně byly propojovány složky
předmětu, což se projevilo mj. v hodině věnované přípravě na maturitní zkoušku. Méně
účinná výuka nebyla zejména přiměřená věku a úrovni žáků, nebylo využíváno jejich
kompetencí z předešlého vzdělávání. Převažovalo pouhé předávání informací učitele m
s nezdařenou zpětnou vazbou. Řízený rozhovor byl veden s pouhým zlomkem přítomnýc h
žáků. Zaznamenány byly prostoje, které potvrzovaly neefektivní využití vyučovací doby.
Ve zdařilé výuce občanské nauky byli žáci aktivní v identifikaci etických hodnot a jejich
aplikaci v multikulturním soužití. Žáci byli také nápaditou formou zapojeni do odhalování
významných osobností našeho národa, při řešení úkolů se bez obav zapojovali
do brainstormingu a podíleli se na vyhodnocování pravdivosti jednotlivých zjištění. V části
méně efektivní výuky byly žákům formou přednášky předávány informace učitele m,
kterému se nepodařilo je svým verbalismem a nízkou názorností zaujmout.
Ve třetině hodin cizojazyčného vzdělávání (anglický, německý, francouzský, španělský
jazyk) byly vhodně a účelně využity pestré činnosti vedoucí k účinné motivaci žáků. Práce
s digitálními technologiemi přispívala k rozvoj dovednosti poslechu s porozuměním.
V polovině hodin však převládala frontální výuka, která většinou nepodporovala aktivní
zapojení žáků do výuky. Zvolené formy práce neumožňovaly dostatečný rozvoj
komunikativních kompetencí, kooperativní činnosti byly využity pouze v omezené míře.
Příležitost ke zlepšení je také v aktivní komunikaci vyučujících v příslušném jazyce
a v eliminaci vyjadřování v češtině. Část výuky byla vhodně cíleně zaměřena na rozvoj
dovedností potřebných k úspěšnému zvládnutí ústní maturitní zkoušky z anglického jazyka.
V matematickém vzdělávání patřily mezi efektivní postupy srozumitelné vysvětlo vá ní
učiva, přehledné nákresy na tabuli, v části hodin příjemná a tvůrčí pracovní atmosféra
s podporou dialogu k řešení příkladů. Jindy však byla zaznamenána nízká aktivita žáků,
nebyla správně zvládnuta struktura vyučovací hodiny, chybělo efektivní shrnutí učiva
s kontrolou správnosti řešení a nápravou případných chyb či zhodnocení výkonů žáků.
Velmi zdařilá byla výuka fyziky s jasným zadáním úkolů a kritérii pro sledování praktické
části hodiny, která probíhala formou tandemové výuky přímo v dílně, což výrazně podpořilo
názornost a pomohlo žákům utvořit si správnou představu o probíraném učivu. Nechybělo
společné shrnutí poznatků na konci hodiny. Při výuce ekologie byla pozitivem částečně
účinná snaha vyučující o dialog se žáky využití jejich poznatků z praxe, předchozího
vzdělávání i reálného života. Zaznamenáno bylo účelné formování postojů žáků ve vztahu
k životnímu prostředí.



                                            4/10
V ekonomickém vzdělávání byla podporována názornost přehlednou prezentací
a promítáním správných řešení na tabuli. Efektivitu výuky však snižovalo opisování
poznámek a převládající frontální organizace výuky, při které zůstávala část žáků pasivní.
Chybělo oživení výuky diferencovanými úlohami například při skupinové práci pro rozvoj
komunikativních kompetencí žáků se schopností odborné argumentace. Zdařilá byla výuka
psychologie, naopak ve výuce zbožíznalství převládalo uplatnění neefektivníc h
vzdělávacích postupů. Příkladné bylo propojování znalostí žáků z reálného života
a využívání aplikací programu s jeho využitím pro budoucí profesi ve výuce informatiky.
Výuka odborných předmětů oboru vzdělání Provoz a ekonomika dopravy byla zdařilá.
Zaznamenána byla vhodná učitelem regulovaná vrstevnická výuka s využitím vytvořené
a podané kvalitní prezentace. Systematicky byla rozvíjena aplikace žákovských vědomostí
v praxi. Rovněž se podařilo navodit příznivé prostředí pro diskusi žáků, práci s informace mi
a realizovat porovnání různých řešení úkolu. Jasně zadaná kritéria při skupinové práci vedla
k efektivním opakování učiva, při společném hodnocení měli žáci k dispozici správné řešení
a získávali tak okamžitou zpětnou vazbu o zvládnutí učiva.
V teoretických odborných předmětech oboru Instalatér bylo pozitivem vedení žáků
k orientaci ve schématech, nákresech i jejich pořizování. Převažující frontální výuka
s rozsáhlým výkladem však nevedla k dostatečné aktivizaci žáků, kteří zejména v druhé
polovině vyučovacích hodin ztráceli pozornost. Odezva žáků na podněcující otázky byla jen
ojedinělá. Přibližně ve čtvrtině výuky byl výklad kombinován se samostatnou prací žáků.
Ti pracovali soustředěně, avšak dosažení lepšího výsledku bránila jejich méně rozvinutá
představivost, kterou zvolená úloha vyžadovala. Opakovaný, srozumitelný, avšak stále
stejný didaktický postup učitele nevedl k dostatečnému pokroku žáků při vypracování úlohy.
Vhodně bylo využito příležitostí k sebehodnocení žáků, bylo však zřejmé, že ne vždy jsou
žákům kritéria hodnocení jasná.
V oboru Truhlář se učiteli osobním zaujetím a vytvořením pozitivní atmosféry dařilo žáky
účinně motivovat k zájmu o probírané učivo. Podstatná většina žáků se aktivně zapojila do
vzdělávání, a to po celou dobu výuky. Žáci prokazovali porozumění předkládaným
schématům, orientovali se v možnosti využití příslušných výrobních zařízení. Na nejasnosti
se spontánně dotazovali, konzultovali s vyučujícím vlastní poznatky, prokazovali schopnost
popsat problém a diskutovat o možném řešení.
Efektivita praktického vyučování ve strojírenských oborech byla podpořena vhodnou ranní
instruktáží žáků a častým využíváním výukového programu, který nejen zvyšuje názornost,
ale přispívá i k rozvoji cizojazyčných kompetencí žáků. Pro zvýšení jejich motivace k učení
zejména v počátcích vzdělávání chybělo efektivnější rozdělení učiva ve vzdělávac ím
programu a jeho zatraktivnění ve prospěch odborných kompetencí. Příležitostí ke zlepšení
je aktualizace směrnice o odměnách žáků za produktivní činnost, podobně jako
v gastronomických oborech. Průběh odborného výcviku v nich byl limitován prostorovými
podmínkami, v nichž nebylo vždy možné efektivně zapojit všechny žáky do pracovních
postupů, nacvičit s nimi základní postupy práce a techniky. Velmi kvalitně však probíhala
výuka stolničení s jasnou strukturou, výborným propojením teoretických a praktických
znalostí žáků a s efektivním zhodnocením výuky v jejím závěru.
Odborný výcvik oborů Truhlář a Elektrikář probíhal ve školních dílnách. Žáci měli
k dispozici dostatek materiálu i vhodného nářadí. Pracovali převážně samostatně. Vyučujíc í
se jim podle potřeby individuálně věnovali. Žáci prokazovali znalost pracovního postupu,
byli schopni posoudit obtížnost jednotlivých pracovních operací a jejich význam pro
dosažení požadované kvality vykonávané činnosti či zhotovovaného výrobku. Dodržovali
zásady bezpečné práce. Ke kvalitě práce v oboru Truhlář byli vhodně motivováni i možností


                                            5/10
dotvořit si výrobek podle vlastní fantazie a využít ho následně pro vlastní potřebu. Žáci
se také příležitostně vhodně zapojují do obnovy školního nábytku či pořízení vybavení např.
pro školní kavárnu.
Výběr partnerských firem pro zajištění odborného výcviku umožňuje žákům osvojit si řadu
různých odborných dovedností. Z hospitovaného průběhu odborného výcviku oboru
Instalatér ve firmách bylo patrné, že škola s instruktory pracovišť dobře a pravidelně
spolupracuje, má přehled o činnosti žáků na pracovištích. Instruktoři jsou účelně zapojeni
do hodnocení žáků. Podíl žáků konajících odborný výcvik ve firmách se mezioborově liší,
nízký je u oboru Truhlář. V motivaci žáků tohoto oboru k výkonu odborného výcviku
ve firmách, a tedy i v podpoře rozvoje jejich kompetencí personálních, sociálníc h
kompetencí a k pracovnímu uplatnění má škola příležitost ke zlepšení. Naopak nevhodně
již od prvního ročníku je odborný výcvik u smluvních partnerů realizován v oboru Kuchař-
číšník, což klade zvýšené nároky při kontrole plnění ŠVP, aby si všichni žáci prvního
ročníku osvojili potřebné shodné dovednosti.
Žáci ubytovaní v DM se v době inspekční činnosti v souladu s režimem domova věnovali
pravidelnému úklidu či individuálnímu odpočinku. V rámci ročního plánu činnosti je
zařazena řada aktivit rozvíjejících zejména sociální kompetence žáků. Akce se realizují
podle zájmu ubytovaných. Pozornost je věnována např. sportovnímu vyžití ubytovanýc h
v tělocvičně či posilovně.


                          Hodnocení výsledků vzdělávání
Škola výsledky vzdělávání žáků pravidelně statisticky hodnotí při jednáních pedagogické
rady, v předmětových komisích a na poradách vedení školy. Informace o průběžném
hodnocení jsou žákům i zákonným zástupcům operativně dostupné především
prostřednictvím informačního systému.
V hodnoceném období v nematuritních oborech ve školním 2022/2023 prospělo přibližně
92 % žáků (6 % s vyznamenáním), 8 % žáků neprospělo. Ve školním roce 2023/2024 došlo
k mírnému zlepšení, podíl neprospívajících žáků se meziročně snížil na cca 4 %. Většina
neprospívajících žáků se vzdělávala v technicky zaměřených oborech. Žáci převážně
neprospěli z odborných předmětů. Ze všeobecně vzdělávacích předmětů byla příčinou
neprospěchu nejčastěji matematika. Z podrobné analýzy prospěchu je zřejmé, že strategie
předcházení školní neúspěšnosti je jen částečně účinná. Řada žáků neprospívajíc íc h
v 1. pololetí školního roku vykazuje následně neprospěch i v 2. pololetí, příp. vzdělává ní
v průběhu školního roku ukončuje.
V nematuritních oborech je rovněž patrná souvislost prospěchu s výší absence žáků.
Ta činila ve školním roce 2022/2023 v průměru více než 170 hodin na žáka, z toho cca 13 h
na žáka bylo neomluvených. Ve školním roce 2023/2024 vykázali žáci nižší absenci
celkovou (150 h na žáka) i neomluvenou (cca 7 hodin na žáka). Se snížením absence v roce
2023/2024 koresponduje snížení podílu neprospívajících žáků. Přes zmíněný pozitiv ní
pokles absence má škola v této oblasti i nadále příležitost ke zlepšení zejména v případě žáků
s neomluvenou absencí. Tu řada z nich vykazuje opakovaně v 1. i 2. pololetí, což svědčí
o nižší účinnosti prevence záškoláctví.
V maturitních oborech dosahovali žáci v posledních dvou hodnocených školních letech
v jednotlivých třídách kolísavých výsledků, v celkovém průměru měly jejich výsledky
zlepšující se tendenci. V roce 2022/2023 se průměr známek napříč obory pohyboval kolem
2,43 a v roce 2023/2024 kolem 2,26. S vyznamenáním prospěla 3 %, resp. 5 % žáků


                                            6/10
a neprospělo 12,5 %, resp. 3 % žáků. Největší problémy dělala žákům opakovaně
matematika, ekonomické předměty a částečně anglický jazyk. Ve všech třídách je v obou
uvedených školních letech vykazován vysoký podíl žáků ohrožených školní neúspěšností
(žáci prospívající s jednou nebo více dostatečnými), činil průměrně 70 %. I v těchto oborech
je nutné posílit efektivní využívání strategie předcházení školní neúspěšnosti. Pozitivní je,
že se oproti předchozí inspekční činnosti zlepšily výsledky žáků v nástavbovém oboru
a zejména se snížil počet žáků odcházejících předčasně ze vzdělávání. To je důsledkem
promyšlenějšího přijímacího řízení, kdy nejsou přijímáni všichni uchazeči. Absence žáků se
pohybovala průměrně kolem 130 hodin na žáka za rok, neomluvená absence činila kolem
2 hodin na žáka za rok. Napříč nematuritními i maturitními obory je ve škole vykazováno
nadměrné množství zkoušek v náhradním termínu, vyskytuje se i značný počet opravných
zkoušek, u některých z nich žáci neuspějí.
U závěrečných zkoušek nematuritních oborů ve školním roce 2022/2023 neprospěla
cca 4 % žáků konajících zkoušky. Spolu se žáky nekonajícími zkoušky pro neprospěch na
konci závěrečného ročníku tak ve standardní době dané příslušným rámcovým vzdělávac ím
programem nezískalo střední vzdělání s výučním listem cca 10 % žáků daného ročníku.
Ve školním roce 2023/2024 se úspěšnost žáků u závěrečných zkoušek zvýšila, neprospělo
necelé 1 % žáků. Spolu se žáky nekonajícími zkoušky nezískalo příslušné vzdělání
ve standardní době cca 5 % žáků. Z analýzy prospěchu je zřejmé, že napříč obory činí žákům
největší problémy písemná zkouška. Naopak výsledky žáků v praktické zkoušce zpravidla
prokazují úspěšné osvojení praktických dovedností žáků. Ty žáci prokazují i svými výsledky
v různých profesně orientovaných soutěžích.
Pozitivním jevem u maturitních zkoušek je, že téměř všichni žáci, kteří se ke zkoušce
přihlásí, ji také konají. Prospěch se ve dvou posledních uzavřených letech mírně zhoršil,
hrubá neúspěšnost (podíl žáků nekonajících nebo u zkoušky neprospívajících k počtu
přihlášených) napříč obory činila průměrně 7 %, resp. 21 %. Nejnižší průměrné hrubé
neúspěšnosti dosahují žáci nástavbových oborů (9 %), ve společné části maturitní zkoušky
dosahují lepších výsledků než srovnatelné obory v republice. Naopak nejvyšší hrubou
neúspěšnost (průměrně 23 %) vykázali žáci oboru Cestovní ruch. Největší problémy činí
žákům zkouška z českého jazyka a literatury.
Zohledňování žáků s odlišným mateřským jazykem probíhá při přijímání do oborů vzdělání
s maturitní zkouškou, kde je jim přijímací zkouška z českého jazyka prominuta
a matematiku mohou skládat v mateřském jazyce. Znalosti češtiny jsou u uchazečů do
tříletých oborů ověřovány pohovorem. Všichni žáci školy s odlišným mateřským jazykem
již prošli vzděláváním na českých školách nižšího stupně, přesto polovina z nich má
částečnou jazykovou bariéru, která se ale netýká jejich běžných komunikativníc h
dovedností.
Činnost školního poradenského pracoviště (dále „ŠPP“) je převážně dobře nastavena.
Pracovníci ŠPP pravidelně spolupracují s ostatními pedagogy, průběžně a v potřebném
rozsahu jim zprostředkovávají odborné informace a účinně revidují individuální vzdělávac í
plány žáků ve spolupráci se školskými poradenskými zařízeními. Nedostatkem však je,
že zohledňování těchto potřeb bylo zaznamenáno v hospitované výuce jen ojediněle. Další
příležitostí ke zlepšení je v efektivnějším využívání plánů pedagogické podpory u žáků, kteří
podporu potřebují, přestože jejich SVP nebyly diagnostikovány školním poradenským
zařízením. Kariérové poradenství je funkční. Škola spolupracuje mj. s úřadem práce
a zapojuje se do řemeslně zaměřených projektů.
Škola identifikuje projevy rizikového chování žáků. Řešeny byly např. problémy
sebepoškozování a nevhodné chování žáků, např. šikana nebo kyberšikana a užívá ní


                                            7/10
návykových látek. Tyto skutečnosti byly vždy projednány se zákonnými zástupci
příslušných žáků, s třídními učiteli a se členy ŠPP. Škola se cíleně zabývá prevencí
rizikového chování realizací preventivních programů, např. besed a přednášek s odborníky
z praxe. V realizaci strategie předcházení školní neúspěšnosti se vyskytují četné nedostatky.
Ty se projevují především nízkou účinností opatření ke snižování počtu žáků ohroženýc h
školní neúspěšností v průběhu vzdělávání. Neuspokojivé vzdělávací výsledky žáků jsou
projednávány zejména v souvislosti s vyšší absencí některých žáků, avšak nejsou
navrhována účinná opatření.
Z chování ubytovaných žáků v průběhu inspekční činnosti bylo zřejmé, že jsou vedeni
k zásadám slušné vzájemné komunikace se spolužáky i s dospělými. Až na výjimky nebylo
třeba v období od předešlé inspekční činnosti postihovat jejich chování kázeňskými
opatřeními. Setkávání ubytovaných různého věku i studijního zaměření přispívá k rozvíje ní
sociálních a personálních kompetencí. Občanské kompetence si ubytovaní osvojují např.
prostřednictvím činnosti domovní rady, která poskytuje vedení domova podněty pro zlepšení
jeho činnosti. Režim DM i podpora ze strany vychovatelek přispívá k vytváření studijníc h
návyků ubytovaných.
Pro rozvoj odborných kompetencí žáků dobře slouží projektové dny s návštěvou odborníků
z praxe či tematické dny. V gastronomických oborech mají žáci možnost absolvovat
barmanské kurzy či kurz sushi. Úroveň svých dovedností si žáci napříč obory porovnávají
účastí v odborných a dovednostních          soutěžích.   Posilování jejich sociálníc h
a komunikativních dovedností dobře slouží pobytové stáže v rámci Erasmus+.


                                         Závěry
Vývoj školy
   –   Došlo k personálním změnám ve vedení školy.
   –   Vzrostl počet žáků, výrazně se zvýšil podíl žáků s odlišným mateřským jazykem.
   –   Škola již nevyučuje dálkovou formu nástavbového oboru Podnikání a denní formu
       oboru vzdělání Stavebnictví.
   –   Zlepšily se výsledky nástavbového oboru u maturitní zkoušky.
   –   Vybudován byl prostor pro kavárnu s výrobky žáků otevřenou veřejnosti.
   –   Zrekonstruovány byly některé prostory v odloučeném pracovišti.
   –   Doporučení z předchozí inspekční činnosti se podařilo jen částečně realizo vat,
       přetrvávají nedostatky v průběhu výuky a jen z části se daří zlepšovat výsledky žáků.
Silné stránky
   –   Prostupnost mezi obory ve škole a jejich rozprostření do různých vzdělávac íc h
       úrovní (tříleté nematuritní, maturitní, nástavbové) umožňuje žákům vhodnou změnu
       oboru vzdělání. (6.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
   –   Chybí dostatečné a vhodné prostory pro praktickou výuku gastronomických oborů či
       pro obor Instalatér. (2.4)


                                            8/10
      –   Nedostatečné je zapojení pedagogů do dalšího vzdělávání, zejména v oblasti
          didaktiky a metodiky vyučovaných předmětů, aktivizačních metod a forem výuky
          či efektivního využívání hodnocení žáků. (3.5)
      –   V polovině vyučovacích hodin přetrvává používání úzkého spektra pedagogickýc h
          metod, nízká aktivizace žáků a absence činnostního učení. (4.2)
      –   Chybí diferenciace učiva či práce s informacemi pro rozvoj logického a kritického
          myšlení žáků i efektivní závěr vyučovacích hodin pro zhodnocení míry dosaženého
          pokroku žáků. (4.3)
      –   Nedostatečné uplatňování strategie předcházení školní neúspěšnosti se projevuje
          vysokým počtem opravných zkoušek a zkoušek v náhradním termínu v průběhu
          vzdělávání a vysokým počtem žáků ohrožených školní neúspěšností. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
      –   Zaměřit další vzdělávání pedagogických pracovníků na implementaci aktivizač níc h
          metod a forem do výuky, hospitační činnost cíleně směřovat ke konkrétním
          doporučením pro zkvalitnění výuky a důsledně sledovat účinnost přijatých opatření.
      –   Zatraktivnit výuku efektivní motivací žáků, využíváním činnostních forem učení
          zvýšením názornosti, rozvíjením logického a kritického myšlení, vedením žáků
          k práci s různými informačními zdroji.
      –   Diferencovat činnosti dle schopností jednotlivců, zohledňovat jejich individuá lní
          možnosti a umožnit jim podílet se na hodnocení účinnosti výuky formou jejich
          sebehodnocení a vrstevnického hodnocení.
      –   Zefektivnit strategii prevence školní neúspěšnosti pro zlepšení vzdělávac íc h
          výsledků žáků.


                                     Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


               Seznam dokladů, o které se inspekční zjištění opírají
 1.       Základní dokumenty školy (zřizovací listina, výpis z rejstříku škol a školských
          zařízení, jmenování do funkce ředitele), stav k termínu inspekční činnosti
 2.       Dokumentace k řízení a kontrole, školní rok 2023/2024 a 2024/2025 k termínu
          inspekční činnosti
 3.       Povinná dokumentace podle § 28 školského zákona




                                             9/10
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Vladimíra Hokešová, školní inspektorka, vedoucí inspekčního týmu
 Ing. Pavel Čámský, školní inspektor
 Mgr. Eva Karasová, školní inspektorka
 Mgr. Marie Richterová, školní inspektorka
 Bc. Jana Jungerová, kontrolní pracovnice
 Ing. Vratislav Kšica, přizvaná osoba
 - odborník na strojírenské a automobilové obory
 PhDr. Karel Vratišovský, MBA, přizvaná osoba
  - odborník na gastronomické předměty a cestovní ruch
27. prosince 2024




                                        10/10
