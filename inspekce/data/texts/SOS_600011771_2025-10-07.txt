                              Česká školní inspekce
                           Královéhradecký inspektorát
                        Wonkova 1142, 500 02 Hradec Králové
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIH-1182/25-H
                                      Sp. zn. ČŠIH-S-241/25-H


Název                               Hotelová škola Hradec Králové, s.r.o.
Sídlo                               Československé armády 274/55, 500 03 Hradec Králové
E-mail                              hotelovka@hotelovka.cz
IČO                                 25 262 131
Identifikátor                       600 011 771
Právní forma                        společnost s.r.o.
Zastupující                         PaedDr. Petr Hájek
Zřizovatel                          RES, společnost s ručením omezeným
Místo inspekční činnosti            Československé armády 274/55, 500 03 Hradec Králové
Inspekční činnost na místě          7. 10. − 9. 10. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání, a to podle příslušných
školních vzdělávacích programů dle § 174 odst. 2 písm. b) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský
zákon), ve znění pozdějších předpisů.
Zjišťování a hodnocení naplnění školních vzdělávacích programů a jejich souladu
s právními předpisy a rámcovým vzdělávacím programem dle § 174 odst. 2 písm. c)
školského zákona, ve znění pozdějších předpisů.


                                         Charakteristika
Hotelová škola Hradec Králové, s.r.o. (dále „škola“) vykonává činnost střední školy
a školní jídelny. Škola poskytuje střední stupeň vzdělání se závěrečnou zkouškou (dále
„ZZ“) v oboru vzdělání 69-51-H/01 Kadeřník a střední stupeň vzdělání s maturitní
zkouškou (dále „MZ“) ve čtyřletém oboru vzdělání 65-42-M/01 Hotelnictví se zaměřením
na Hotelnictví a cestovní ruch a oboru vzdělání 63-41-M/01 Ekonomika a podnikání se
zaměřením na Multimediální a propagační tvorbu. K termínu inspekční činnosti se ve škole
vzdělávalo celkem 203 žáků, z toho v oboru vzdělání Kadeřník 18 žáků, v oboru vzdělání
Hotelnictví 84 žáků a v oboru vzdělání Ekonomika a podnikání 101 žáků. Škola zajištuje
stravování žáků školy ve své školní jídelně. Informace o své činnosti škola zveřejňuje na
webových stránkách www.hotelovka.cz a na sociálních sítích.


                         Hodnocení podmínek vzdělávání
Ředitel školy je ve své funkci od roku 1997, zároveň je statutárním orgánem zřizovatele.
Při řízení školy využívá svých dlouholetých profesních zkušeností, přičemž část svých
kompetencí účelně delegoval na svoji statutární zástupkyni, dále na zástupkyni ředitele
školy pro teoretické vzdělávání a zástupkyni ředitele školy pro ekonomickou oblast. Od
roku 2020/2021 již není ve škole realizována výuka ve dvouoborových ani spojených
třídách. Reálně zpracovaná koncepce rozvoje školy na období 2025-2030, kterou ředitel
školy vyhodnocuje každé dva roky, zahrnuje oblast výchovně-vzdělávací, personální
a materiální a je rozpracovaná do konkrétních cílů. V rámci optimalizace vzdělávacích
oborů končí v letošním školním roce 2025/2026 realizace oboru vzdělání Kadeřník. Škole
se daří vytvářet vhodné podmínky pro uplatnění žáků v profesním životě a také zdravé
školní prostředí pro všechny aktéry vzdělávání prostřednictvím nastavených pravidel
chování a komunikace včetně podpory jejich vzájemné spolupráce, což potvrdila také
hospitační činnost teoretického a praktického vzdělávání, v jejímž průběhu pedagogové
systematicky vedli žáky k dodržování interních pravidel i všeobecně platných
společenských norem.
Ředitel školy odstranil nedostatky zjištěné při minulé inspekční činnosti – školní
vzdělávací programy všech oborů vzdělání uvedl v soulad s příslušnými rámcovými
vzdělávacími programy v oblasti matematického vzdělávání žáků, zefektivnil činnost
školního poradenského pracoviště a posílil řídicí a kontrolní činnost v oblasti výsledků
vzdělávání žáků včetně přijímání účinných opatření.
Informační systém školy je funkční. Předávání informací se realizuje prostřednictvím
pravidelných provozních porad a jednání pedagogické rady, při kterých je projednávána
organizace pedagogického procesu a průběžné výsledky vzdělávání žáků. Činnost
předmětových komisí je účelná s ohledem na vzájemnou spolupráci pedagogů, kteří se
zabývají kromě organizačních záležitostí také např. materiálním zabezpečením výuky,
plněním výstupů školního vzdělávacího programu a částečně také oblastí výsledků
vzdělávání žáků. Škola efektivně využívá elektronický informační systém a interní sdílená
úložiště k přenosu informací a učebních materiálů. Zákonní zástupci jsou o výsledcích
vzdělávání žáků informováni na třídních schůzkách, případně při individuálních
konzultacích. Vedení školy získává zpětnou vazbu ohledně chodu školy od žáků
a vyučujících prostřednictvím dotazníkového šetření, které následně vyhodnocuje
a zohledňuje např. v oblasti organizace vzdělávání. Aktivní je činnost studentské rady,
jehož se účastní vedení školy, zástupci vyučujících a žáků všech tříd, kteří se svými
náměty podílejí na vytváření příznivého školního klimatu (např. realizace akcí školy, volba
znělky zvonění).
Začínajícím učitelům je přidělen zkušený mentor, jenž je systematicky a jednotně
podporuje při jejich pedagogické činnosti. Všichni vyučující realizují několikrát ročně


                                           2/8
vzájemné hospitace, z nichž pořizují hospitační záznamy, které svědčí o vzájemném
profesním hodnocení. Z pohospitačních rozhovorů s učiteli bylo patrné, že vzájemné
hospitace účelně využívají k výměně svých odborných zkušeností. Práci pedagogů hodnotí
ředitel školy a jeho zástupkyně při hospitační činnosti, prostřednictvím které poskytují
pedagogům systematickou zpětnou vazbu. Hospitační záznamy obsahují konkrétní
doporučení pro další profesní rozvoj učitelů. Ředitel školy zpracoval plán dalšího
vzdělávání pedagogických pracovníků na delší období 2025-2030, je však spíše obecného
a rámcového charakteru a není zde konkrétní zaměření školení pro jednotlivé vyučující
včetně časového určení. Ředitel školy na svém rozvoji dále pracuje, vzdělává se převážně
v oblasti novelizace školských předpisů a oblasti bezpečnosti a ochrany zdraví.
Škola je fakultním pracovištěm Pedagogické fakulty Univerzity Hradec Králové, jejíž
studenti plní na škole svoji pedagogickou praxi. Škola realizuje spolupráci s vnějšími
partnery především s ohledem na zajištění učební a odborné praxe žáků, popř.
zprostředkovává žákům možnost zahraničních odborných praxí, čehož žáci využívají
v minimální míře. Spolupráci s dalšími partnery (např. školami) ani výměnné programy
nenabízí.
V hodnoceném období došlo ve spolupráci se zřizovatelem k cílenému zlepšení úrovně
materiálního zabezpečení školy zejména v oblasti ICT, fototechniky a kamerové techniky,
škola postupně dovybavila školní kuchyni a jídelnu. Škola se zapojila do projektové
činnosti, preferuje i jiné zdroje. Škole se s podporou zřizovatele podařilo zčásti
revitalizovat některé prostory a části školní budovy a zlepšit tak prostředí pro poskytování
školských služeb a vzdělávání (např. oprava střechy školy a tělocvičny, oken, částečně
fasády, vybavení relaxačních koutků na chodbách školy).


                          Hodnocení průběhu vzdělávání
Hospitovaná výuka v hodinách všeobecného a teoretického odborného vzdělávání
probíhala v příjemné, přátelské atmosféře vycházející ze vstřícné a trpělivé komunikace
učitelů se žáky a vzájemného respektu. Od něj se také odvíjela přirozená kázeň žáků
a dodržování obecných i školou stanovených pravidel chování. Z empatického a trpělivého
přístupu učitelů byl zřejmý zájem o žáky a jejich skutečné pochopení učiva. Hodiny byly
promyšlené a v naprosté většině dobře organizačně zvládnuté, s logickou návazností
jednotlivých činností, jejichž zařazení bylo adekvátní vzdělávacímu cíli. Ten učitelé vedle
tématu či obsahu hodiny konkrétně a srozumitelně vymezovali. Někteří učitelé účinně
motivovali žáky k práci aktivním vytvářením bezpečného prostředí, v němž byla chyba
vnímána jako přirozená a důležitá součást učení, průběžným oceňováním jejich práce
a podporou. I v hodinách, v nichž efektivní motivace chyběla, se žáci soustředili a věnovali
se zadaným úkolům. Přibližně ve dvou třetinách hospitovaných hodin učitelé na základě
průběžného vyhodnocování aktuální úrovně práce a porozumění žáků aktivně reagovali na
jejich dotazy a nejasnosti a v různé míře a kvalitě jim poskytovali zpětnou vazbu
využitelnou v jejich dalším postupu. Chyběla však cílená diferenciace úkolů zohledňující
rozdílné schopnosti a vzdělávací možnosti či zájem jednotlivých žáků. Učitelé jim sice
nechávali dostatek času, sporadicky se objevilo účinné, i když spíše spontánní vrstevnické
učení, kdy si žáci vzájemně vysvětlovali postup řešení zadané úlohy, nedostávali však
možnost vybírat si z více činností či úloh různé kognitivní náročnosti. Žákům se
speciálními vzdělávacími potřebami bylo obvykle ponecháno více času na dokončení
práce. Převažující organizační formou v navštívených hodinách byla frontální výuka
doplňovaná samostatnou, párovou a skupinovou prací žáků. V míře využití potenciálu
jednotlivých forem či vhodnosti jejich zařazení vzhledem k cíli hodiny byly zřejmé rozdíly


                                            3/8
– některým učitelům se díky kvalitně vedenému řízenému rozhovoru a formulacím otázek
dařilo zapojovat do vzdělávání většinu žáků a vést je k vlastnímu uvažování a argumentaci;
v jiných hodinách se učitelé nerovnoměrně zaměřovali jen na žáky projevující zájem nebo
realizovali řízený rozhovor v situacích vhodnějších pro vlastní bádání a objevování
poznatků samotnými žáky. Jen přibližně v pětině hospitovaných hodin učitelé funkčně
cíleně podněcovali žáky k aktivnímu zapojení na vyvozování nových znalostí či
dovedností. V této souvislosti učitelé nevytvářeli žákům dostatek příležitostí ke kritické
práci s různými zdroji informací. V některých hodinách byl čas využit neefektivně
k opisování zápisu z prezentace místo vlastní činorodé práci žáků. V malém počtu hodin
věnovali učitelé pozornost kromě vědomostní a dovednostní také postojové složce
vzdělávacích cílů (např. postoje týkající se vlastního života a učení, rodné země, osobní
zodpovědnosti). Názornost výuky podporovali využíváním různých pomůcek i digitální
techniky. Sami žáci s ní však pracovali jen ojediněle. Přibližně v polovině sledovaných
hodin učitelé účelně rozvíjeli komunikační dovednosti žáků prostřednictvím jejich vedení
k souvislému verbálnímu projevu, odůvodňování myšlenek a odpovědí; negativním
zjištěním pak byla absence rozsáhlejšího mluvního projevu žáků ve většině sledovaných
hodin cizích jazyků. Závěry hodin využívali učitelé ke shrnutí výuky a probraného učiva,
v necelé polovině případů funkčně na základě cílených otázek ověřujících jeho upevnění.
Ke konkrétně vymezeným cílům z úvodu hodiny a dosažené úrovni jejich naplnění
u jednotlivých žáků se však obvykle nevyjadřovali. Do hodnocení své práce byli žáci
zapojeni jen zřídka, a to navíc především pocitově a pomocí gest bez slovního zdůvodnění
a ve vztahu k cíli. Formativní zpětná vazba k práci žáků či jejich vlastní zhodnocení
dosaženého posunu bylo stejně jako vrstevnické hodnocení zaznamenáno pouze ve dvou
hodinách.
Organizace a průběh sledovaného praktického vyučování vedl k naplnění odborných
kompetencí žáků stanovených v příslušných školních vzdělávacích programech. Materiální
vybavení pro praktické vyučování oboru vzdělání Hotelnictví a cestovních ruch a Kadeřník
odpovídá potřebám výuky a bylo efektivně při výuce využíváno. V hospitovaných
hodinách vládla příjemná pracovní atmosféra. Žáci odborně správně reagovali na dotazy
týkající se obvyklých i méně obvyklých situací běžného provozu. Nácvik pracovních
činností vhodně zahrnoval teoretickou přípravu, předvedení úkolu a následnou
samostatnou práci žáků v prostředí školy, které odpovídá reálnému profesnímu provozu.
V závěru učebního dne proběhlo účelné zhodnocení práce nejprve žáky a následně
vyučujícím. Adekvátním doplňkem školního pracoviště je učební praxe vedená na
smluvních pracovištích, kde žáci získávají praktické dovednosti v reálném prostředí. Také
zde byla pozornost věnována bezpečnosti a ochraně zdraví a využívání jednotného
pracovního oblečení. Žáci byli v průběhu celého praktického vyučování taktně vedeni
k vhodnému společenskému vystupování.


                         Hodnocení výsledků vzdělávání
Zásady a kritéria hodnocení výsledků vzdělávání žáků jsou stanoveny ve školním řádu.
Podklady pro hodnocení učitelé získávají běžnými evaluačními nástroji. Sjednocujícím
kritériem je minimální a shodný počet známek za klasifikační období s ohledem na
hodinovou týdenní dotaci daného předmětu a sjednocené váhy jednotlivých nástrojů
hodnocení. Pro zjišťování dosažené úrovně výstupů stanovených školním vzdělávacím
programem škole slouží ve všech oborech čtvrtletní a pololetní písemné práce, ročníkové
zkoušky z maturitních předmětů v oborech s MZ v prvním až třetím ročníku, cvičné
maturitní zkoušky písemné i ústní ve čtvrtém ročníku. Žáci oboru Kadeřník procvičují


                                           4/8
obsah praktické závěrečné zkoušky ročníkovými pracemi již od prvního ročníku. Některé
z těchto ročníkových zkoušek se konají formou souhrnné praktické zkoušky před
zákonnými zástupci žáků (raut a banket pro rodiče, prezentace zajištění zájezdu).
Podmínkou pro hodnocení žáka za klasifikační období je hranice absence 20 % a od
letošního školního roku 2025/2026 hranice průměrného prospěchu 3,5. Stanovení hranice
absence je jedním z nástrojů pro motivaci žáků k pravidelné školní docházce a eliminace
záškoláctví, které ústí v možný studijní neúspěch. Neomluvenou a zvýšenou omluvenou
nepřítomnost žáka ve vyučování eviduje a vyhodnocuje třídní učitel ke konci každého
čtvrtletí školního roku dle stanovených kritérií, následně individuálně pracuje s žáky. Škola
od poslední inspekční činnosti přijala účinná opatření k řešení absence žáků a s tím
souvisejícího vysokého počtu zkoušek k doplnění klasifikace – zavedla systém vycházející
z pravidla, že všechny chybějící známky musí být žákem doplněny. K tomu jsou určeny
pevně stanovené termíny v průběhu klasifikačního období, kterých mohou žáci využít dle
svého uvážení. Průměrný počet zameškaných hodin na žáka se ve sledovaném období
postupně snižoval.
Z přehledů klasifikace školy vyplývá, že průměrný prospěch žáků školy se v hodnoceném
období výrazně neměnil. Důvody neprospěchu žáků se škola snaží analyzovat, avšak
většina negativních hodnocení odpovídá jejich různému studijnímu potenciálu a osobní
motivaci. Žákům ohroženým školním neúspěchem (průměrný prospěch je horší než 3,5)
nebo žákům, kteří mají zájem si vylepšit své výsledky vzdělávání, učitelé nabízejí
individuální konzultace, doučování a možnost doplnění či opravy klasifikace zkouškou
vždy ke konci čtvrtletí. V loňském i letošním školním roce opakovalo ročník devět žáků
(cca 4 %), jen minimum žáků ukončuje nebo přerušuje studium v průběhu svého
vzdělávání. V posledních dvou uzavřených školních letech šlo v průměru o tři žáky ročně,
což je kolem 1,3 % z celkového počtu žáků školy (nejčastěji přestup na jinou střední školu
v prvním ročníku). Dalším nástrojem, který vyučujícím poskytuje zpětnou vazbu o úrovni
vědomostí a dovedností žáků získaných v průběhu jejich vzdělávání, jsou výsledky u MZ
a ZZ, jejichž výsledky vykazovaly ve sledovaném období dvou uplynulých školních let
kolísavou ale stabilní úroveň.
Sociální, osobnostní a profesní rozvoj žáků škola částečně podporuje jejich zapojením do
různých kurzů v průběhu studia (sportovní, lyžařský, barmanský, baristický, fotografický,
kurz speciálních kadeřnických technik aj.), avšak nezapojuje žáky do přehlídek,
projektových činností a oborových soutěží, ve kterých by mohli porovnat své znalosti
a dovednosti s žáky jiných škol stejného zaměření.
Podpořit zájem žáků o studium a motivovat je k dosahování nadprůměrných výsledků se
snaží vedení školy systémem stipendií. Prospěchové stipendium se poskytuje za jasně
daných podmínek a jeho výše je od 500,- do 2.500, - Kč měsíčně. Ve školním roce
2023/2024 v prvním pololetí dosáhlo na stipendium 17 žáků, ve druhém pololetí devět
žáků. Ve školním roce 2024/2025 v prvním pololetí dostávalo stipendium osm žáků, ve
2. pololetí sedm žáků. Kromě tohoto způsobu jsou žáci odměněni i za výborný prospěch
u MZ a ZZ, a to věcným darem.
Poradenské služby ve škole zabezpečují výchovná poradkyně a školní metodička prevence.
Jejich kompetence jsou účelně rozděleny, činnost vzájemně provázána a realizována
v efektivní úzké kooperaci. Ta je založena na průběžném sdílení informací a společném
hledání optimálních cest k řešení identifikovaných problémů. Školní poradenské pracoviště
funkčně spolupracuje s učiteli a poskytuje jim metodickou podporu. Výchovná poradkyně
zajišťuje kvalitní informovanost učitelů o žácích se speciálními vzdělávacími potřebami,
na základě doporučení školských poradenských zařízení pro ně zpracovává přehled


                                            5/8
důležitých informací o konkrétní formě podpory danému žákovi. O jejím naplňování
získává zpětnou vazbu při pravidelném čtvrtletním vyhodnocování poskytovaných
podpůrných opatření, případně v rámci vzájemných hospitací. Škola využívá nejen
kázeňská opatření, ale ke správnému chování a zodpovědnému přístupu ke studiu motivuje
žáky také udělováním pochval. Za účelem předcházení rizikovému chování žáků škola
realizuje ve všech ročnících preventivní programy tematicky zaměřené na témata vybraná
pro daný ročník. Tyto programy jsou účelně doplňovány o další akce a činnosti dle potřeb
jednotlivých třídních kolektivů a aktuální situace, a to i v reakci na konkrétní problémy.
K jejich řešení škola přistupuje systematicky včetně jednání se zákonnými zástupci žáků
i relevantními odborníky a následným přijímáním odpovídajících preventivních opatření,
např. stanovením jednotného postupu učitelů při monitorování situace ve třídách a chování
žáků. Pro rychlou orientaci a adekvátní postup pedagogů při řešení rizikového chování
žáků vypracovalo školní poradenské pracoviště pro jeho jednotlivé druhy krizový plán
v podobě přehledných schémat. Z nich pak připravuje stručný manuál s úpravami dle
cílové skupiny pro učitele, žáky i jejich zákonné zástupce. Pro cílenou práci s třídními
kolektivy škola zavedla třídnické hodiny, které jsou pevně ukotveny v rozvrhu
a realizovány minimálně jednou měsíčně. Jejich přínos spočívá mj. v posilování důvěry
mezi učiteli a žáky a prohlubování vzájemných vztahů. K realizaci třídnických hodin mají
učitelé volně k dispozici metodické materiály i případnou aktivní pomoc školního
poradenského pracoviště. Písemné záznamy o náplni jednotlivých hodin jsou vhodným
prostředkem zpětné vazby o situaci ve třídách. Tu školní metodička prevence sleduje
i v rámci své hospitační činnosti u začínajících učitelů.


                                        Závěry
Vývoj školy
– Od poslední inspekční činnosti odstranil ředitel školy zjištěné nedostatky – školní
  vzdělávací programy všech oborů vzdělání uvedl v soulad s příslušnými rámcovými
  vzdělávacími programy v oblasti matematického vzdělávání žáků, zefektivnil činnost
  školního poradenského pracoviště a přijal systémová opatření ke snižování vysoké
  absence a nedostatku podkladů ke klasifikaci; zavedl třídnické hodiny.
– Od poslední inspekční činnosti došlo také k personální změně na pozici zástupkyně
  ředitele školy pro teoretické vzdělávání a školního metodika prevence.
– Od školního roku 2020/2021 není realizovaná výuka ve dvouoborových ani spojených
  třídách.
– V letošním školním roce 2025/2026 končí realizace oboru vzdělání Kadeřník.
– Došlo ke zlepšení materiálních podmínek (např. postupná obnova ICT a vybavení,
  relaxační koutky, částečná revitalizace budovy).
Silné stránky
– Vedení školy vytváří zdravé školní prostředí pro všechny aktéry vzdělávání
  prostřednictvím nastavených pravidel chování a komunikace, což potvrdila také
  hospitační činnost teoretického a praktického vzdělávání, v jejímž průběhu pedagogové
  systematicky vedli žáky k dodržování interních pravidel i všeobecně platných
  společenských norem. (2.2)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz


                                           6/8
Slabé stránky (oblasti ke zlepšení)
– Učitelé v hospitované teoretické výuce nevyužívali diferenciaci zadané práce s ohledem
  na rozdílnou úroveň vzdělávacích předpokladů, schopností a zájmu žáků, neposkytovali
  jim možnost vybírat si z úloh různé obtížnosti. Dostatečně nevedli žáky k efektivnímu
  slovně zdůvodněnému sebehodnocení ve vztahu k cíli hodiny a k vrstevnickému
  hodnocení dle předem stanovených kritérií. (4.3)
– Škola nevěnuje odpovídající pozornost zapojování žáků do přehlídek, projektových
  činností a soutěží za účelem podpory jejich motivace, osobnostního, sociálního
  a profesního rozvoje. (5.3)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Doporučení pro zlepšení činnosti školy
– Rozšířit spolupráci školy o další vnější partnery s ohledem na zkvalitnění výchovně-
  vzdělávacího procesu a podporu osobnostního rozvoje žáků.
– Zaměřit plán dalšího vzdělávání pedagogických pracovníků konkrétně s ohledem na
  aktuální potřeby školy (např. oblast různých forem hodnocení, diferenciace výuky,
  práce s různými zdroji informací).
– Zařazovat do výuky častěji metody k rozvoji kritického myšlení žáků a jejich
  samostatné práce s různými druhy informačních zdrojů.
– Diferencovat zadané činnosti a úlohy s ohledem na různou úroveň schopností a zájmu
  jednotlivých žáků, činnost v hodině přizpůsobovat aktuálnímu stavu zvládnutí učiva
  a vzdělávacím potřebám žákům.
– Klást důraz na souvislé verbální vyjadřování a argumentaci žáků, mluvním aktivitám
  dát výrazně větší prostor ve výuce cizích jazyků.
– Vést žáky systematicky k vyhodnocování dosažené úrovně vzdělávacího cíle i vlastního
  pokroku prostřednictvím slovně zdůvodněného sebehodnocení, u vzájemného
  vrstevnického hodnocení na základě předem daných kritérií ve vztahu k cíli činnosti či
  kvalitě spolupráce.
– Motivovat žáky pro studium jejich zapojením do oborových soutěží.
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).



                                          7/8
           Seznam dokladů, o které se inspekční zjištění opírají
 1.   Dokumentace podle § 28 školského zákona vedená a platná ve školním roce 2025-
      2026
 2.   Dokumentace k hodnocení materiálních a finančních podmínek školy, k zajištění
      podmínek bezpečnosti a zdraví žáků vedená ve školním roce 2025-2026
 3.   Plán práce školy na školní rok 2025-2026
 4.   Plán výchovně-vzdělávací práce na školní rok 2025-2026
 5.   Koncepce školy do roku 2030
 6.   Plán dalšího vzdělávání pedagogických pracovníků 2025-2030
 7.   Záznamy z jednání předmětových komisí vedené ve školních letech 2024-2025
      a 2025-2026
 8.   Záznamy z hospitační činnosti vedení školy vedené ve školních letech 2024-2025
      a 2025-2026
 9.   Smlouvy o obsahu, rozsahu a podmínkách praktického vyučování ve školním roce
      2025-2026


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna v Registru inspekčních zpráv na
webových stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

Mgr. Alena Josefová, Ph.D., školní inspektorka, vedoucí inspekčního týmu
Mgr. Mgr. Jiří Lukáš, školní inspektor
Mgr. Petra Olivová, školní inspektorka
Mgr. Iva Suchánková, školní inspektorka
Mgr. Josef Pavlát, kontrolní pracovník
Jakub Franc, kontrolní pracovník
Mgr. Alena Kloučková, přizvaná osoba – odborník na gastro obory
24. 10. 2025




                                          8/8
