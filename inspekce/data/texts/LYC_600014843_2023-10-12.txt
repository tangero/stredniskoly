CSI0X00BIZQ5




                                   Česká školní inspekce
                                Inspektorát v Kraji Vysočina
                                Zborovská 3, 586 01 Jihlava
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIJ-1131/23-J
                                       Sp. zn. ČŠIJ-S-150/23-J


Název                               Střední škola průmyslová, technická a automobilní
                                    Jihlava
Sídlo                               třída Legionářů 1572/3, 586 01 Jihlava
E-mail                              info@ssptaji.cz
IČO                                 60 545 992
Identifikátor                       600 014 843
Právní forma                        příspěvková organizace
Zastupující                         Ing. et Ing. Lukáš Venkrbec
Zřizovatel                          Kraj Vysočina
Místo inspekční činnosti            Polenská 2, Školní 1a a tř. Legionářů 3, Jihlava
Inspekční činnost na místě          12. – 13. a 17. – 18. 10. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání, a to podle příslušných
školních vzdělávacích programů, zjišťování a hodnocení naplnění školních vzdělávacích
programů a jejich souladu s právními předpisy a rámcovými vzdělávacími programy
podle § 174 odst. 2 písm. a), b), c) a e) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.
Inspekční činnost byla provedena v souladu s § 174 odst. 6 školského zákona na základě
podnětu.
                                   Charakteristika
Střední škola průmyslová, technická a automobilní Jihlava (dále škola) vykonává v souladu
se zápisem ve školském rejstříku činnost střední školy, školní jídelny a školní
jídelny-výdejny. Škola vznikla k 1. 7. 2014 sloučením Střední průmyslové školy Jihlava,
Střední školy technické Jihlava a Střední školy automobilní Jihlava, čímž vznikla jedna
z největších středních škol v Kraji Vysočina. K 1. 9. 2023 škola vykázala 1290 žáků.
Zaměřuje se na výuku strojírenských, elektrotechnických a automobilních oborů vzdělání
a obor informační technologie. Nabízí vzdělávání v šesti maturitních oborech, devíti
tříletých učebních oborech, ve čtyřech oborech vzdělávání s maturitní zkouškou denního
nástavbového studia, v jednom oboru vzdělávání s maturitní zkouškou dálkového
nástavbového studia a nabízí profesní kvalifikace v devíti oborech vzdělávání. Inspekční
činnost byla zaměřena na vzdělávání v oborech v denní formě studia.
V době inspekční činnosti se ve škole vzdělávalo 84 žáků se speciálními vzdělávacími
potřebami.


                        Hodnocení podmínek vzdělávání
Škola je jedním z největších center technického vzdělávání v Kraji Vysočina. Má jasně
formulovanou koncepci svého rozvoje, kterou se však vzhledem k přetrvávajícím
problémům z již minulého období nedaří zcela naplňovat. Po nástupu nového ředitele
do funkce byl vytvořen nový organizační řád s náplněmi pracovních pozic a s delegováním
kompetencí na zástupce ředitele. Vzhledem ke krátkému období realizace změn nelze zatím
hodnotit jejich efektivitu. Řediteli školy se zatím nepodařilo některé pedagogy ke sdílení
nové vize naklonit. K předávání informací a poskytování zpětné vazby pedagogům je účelně
využíván informační systém školy. Vedení školy realizuje hospitace, které však neposkytují
dostatečnou zpětnou vazbu pedagogům zejména s ohledem na žáky se speciálně
vzdělávacími potřebami.
Od minulé inspekční činnosti došlo k výraznému zlepšení materiálních podmínek, které
se pozitivně promítají do kvality a organizace výchovně vzdělávací práce. Dlouhodobá
systematická spolupráce školy s mnoha vnějšími partnery zvyšuje kvalitu vzdělávání
a propagaci nabízených oborů.


                         Hodnocení průběhu vzdělávání
Převážná většina hodin probíhala v příjemné pracovní atmosféře. Žáci dodržovali stanovená
pravidla a v případě potřeby se neobávali klást dotazy. V hospitovaných hodinách všeobecně
vzdělávacích předmětů převažovala frontální výuka se zápisem obsahu učiva do sešitu.
Výklad učitelů byl logický a srozumitelný, využívány byly příklady z praxe, ale chyběla
větší názornost. Občas se vyskytla samostatná práce žáků, výjimečně byla zaznamenána
skupinová práce či práce ve dvojici. Zapojení žáků bylo spíše ojedinělé a nebyly využívány
aktivizační výukové metody. Učitelé nevytvářeli příležitosti pro vzájemnou spolupráci žáků
ani pro jejich souvislejší mluvený projev, což vedlo k jednotvárnosti výuky a následné
pasivitě žáků. Rovněž nedocházelo ke zhodnocení hodiny pedagogem a k sebehodnocení
nebo vzájemnému hodnocení žáků, jež by přineslo zpětnou vazbu a efektivní závěr hodiny.
Velmi zdařilé byly hodiny v počítačových učebnách, kde žáci pracovali dle vlastního tempa
a s vysokým nasazením usilovali o splnění jednotlivých úkolů.


                                           2/6
V hodinách anglického jazyka byl důsledně využíván cílový jazyk. Žáci měli možnost
rozvíjet komunikační dovednosti při rozhovorech ve dvojicích, poslechu a písemném
projevu. Vykazovali vysokou míru samostatnosti a projevovali aktivitu během celé
vyučovací hodiny.
Ve všech sledovaných elektrotechnických předmětech vycházely výukové cíle z profilu
absolventa a respektovaly aktuální složení tříd. Vyučující byli na výuku připraveni a bylo
zřejmé, že se orientují nejen v problematice vyučovaného předmětu, ale i v přesahu
do dalších oblastí elektrotechniky mimo vyučovaný předmět.
Praktické vyučování žáků (odborný výcvik a učební praxe) probíhá v dobře vybavených
střediscích praktického vyučování a na smluvních pracovištích fyzických a právnických
osob. Hospitované učební dny byly účelně organizovány. Pedagogové využívali vhodné
metody (instruktáž, vysvětlování, práce s textem, názorně-demonstrační a aktivizující)
a formy práce (frontální, práce ve dvojici a samostatná) v návaznosti na situaci a konkrétní
obor vzdělání. Důležitým doplněním částí odborného výcviku je produktivní práce žáků.
Nevyrábí pouze cvičné práce, ale konkrétní výrobky pro konkrétního zákazníka.
Tyto aktivity přinášejí škole sice malý, ale nezanedbatelný příjem. Promyšleně tím škola
podporuje propojení školního vzdělávání s reálnou praxí.
Vyučující žáky vhodně motivovali, důraz kladli na znalost technologických postupů
a bezpečnost. Nároky na žáky byly přiměřené. Žáci prokazovali velmi dobré dovednosti.
Účelně se objevovalo formativní hodnocení žáků i prvky jejich sebereflexe. autorita pedagogů,
Odborná praxe v době konání inspekční činnosti ve škole neprobíhala.


                          Hodnocení výsledků vzdělávání
Vzdělávací výsledky, chování a absenci žáků škola průběžně monitoruje a hodnotí
na jednáních pedagogické rady. Preferováno je sumární hodnocení, méně diskutována
je efektivnost metod a forem výuky. Pozitivní je nové nastavení organizace pedagogů
v předmětových komisích napříč všemi pracovišti s cílem sjednotit vzdělávací obsah
a pravidla pro hodnocení žáků. Vzhledem k tomu, že se jedná o aktuální změnu, nelze zatím
hodnotit její dopad na vzdělávání. Sdílení zkušeností např. s využitím aktivizačních metod
nebo tandemové výuky, probíhá pouze mezi některými pedagogy.
Ke zlepšení výsledků při ukončování studia maturitní a závěrečnou zkouškou došlo zejména
na pracovišti automobilních oborů, a to v důsledku vyššího studijního potenciálu
přijímaných žáků (zvýšení zájmu uchazečů o studium těchto oborů) a také systematičtější
přípravy např. prostřednictvím tréninku zkušebních úloh a diferenciace v cizojazyčné výuce.
Nejméně efektivní je realizace oboru vzdělání 64-41-L/51 Podnikání v dálkové formě. Míra
předčasných odchodů ze vzdělávání se zde v posledních letech postupně snižovala (z 90,48
na 56,25 %), přesto zůstává vysoká. Při ukončování studia tohoto oboru se jako
nejproblematičtější jeví společná část maturitní zkoušky, např. v roce 2021 byla hrubá
neúspěšnost 66,7 %.
Škola vytváří systém podpory žákům ve formě doučování, individuálních konzultací
a upraveném způsobu zadávání domácích úkolů. Řešení žákovských problémů v oblasti
výuky i chování, kdy mají stanovenou zásadní roli třídní učitelé, však není vždy důsledné
a dostatečně komunikované. Pro vyhledávání příčin neprospěchu se osvědčila spolupráce
se školní psycholožkou, která poskytuje podporu již při realizaci zahajovacích adaptačních
kurzů a při vytváření strategií učení v počátku studia. Přínosem pro všechny žáky je možnost
změny oboru v průběhu studia.


                                            3/6
Vhodnou podporou výchovně vzdělávacího procesu je např. mobilita žáků i učitelů v rámci
projektů Erasmus+ (škola získala akreditaci na období 2021–2027), spolupráce
s partnerskými školami (např. na Slovensku a v Maďarsku) a firmami (např. Bosch Diesel)
a možnost zapojit se do vzdělávacího programu P-Tech. Své znalosti a dovednosti zúročili
reprezentanti školy v řadě soutěží (např. Enersol, Mechaton, Řemeslo Vysočiny,
Průmkathon, Bobřík informatiky, Olympiáda v anglickém jazyce, 3Déčkuj, sportovní
soutěže), kde dosáhli významných úspěchů. V celostátním finále soutěže Autoopravář
junior 23 se podařilo žákům školy umístit v kategorii Automechanik na 1. místě, v kategorii
Karosář také na 1. místě a v kategorii Autolakýrník 23 na 3. místě. V dopravní soutěži
Automobileum 23 se čtyřčlenné družstvo žáků školy umístilo také na 1. místě.
Školní poradenské pracoviště tvoří školní psycholožka, výchovní poradci a metodici
prevence ze tří pracovišť školy. V kooperaci byly ve 2. pololetí školního roku 2022/2023
nastoleny organizační změny, jež se postupně prosazují. Výchovní poradci předávají
informace o žácích se speciálními vzdělávacími potřebami pedagogům, ne vždy se však tato
skutečnost projevovala ve výuce. U některých pedagogů byla zaznamenána neznalost
konkrétních žáků se speciálními vzdělávacími potřebami, případně daných podpůrných
opatření žáků.
Setrvalým problémem je vyšší absence žáků, jež se zatím nedaří plně eliminovat. V rámci
prevence sociálně patologických jevů škola realizuje spolupráci s Policií ČR, zdravotnickou
záchrannou službou či Nízkoprahovým klubem Vrakbar Jihlava. Žáci mohou také využívat
schránku důvěry ve fyzické či online podobě. Škola má nastavený minimální preventivní
program a program proti šikanování. Vzhledem k opakovanému nevhodnému chování
a přetrvávajícímu podezření na šikanu ze strany konkrétního žáka jsou přijímaná preventivní
i následná opatření nedostatečná.
Žáci jsou vhodně vedeni k rozvoji sociálních kompetencí, kooperačních a komunikačních
dovedností formou činnosti školního parlamentu. Podporou pro nastavování vhodných
vztahů ve třídě je realizace adaptačních kurzů v prvních ročnících.
Kariérové poradenství je zajišťováno standardní formou stáží ve firmách, využíváním dnů
otevřených dveří vysokých škol atd.


                                         Závěry
Vývoj školy
– Změna ředitele školy
Silné stránky
– Dlouhodobá systematická spolupráce s vnějšími partnery zvyšující kvalitu vzdělávání
  a propagaci nabízených oborů (1.5)
– Zkvalitnění materiálních podmínek se pozitivně promítá do kvality a organizace
  výchovně vzdělávací práce (2.4)
– Promyšlená organizace praktické výuky zvyšující její kvalitu s kladným dopadem
  na osobnostní rozvoj žáků (4.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)


                                            4/6
– Nesdílení jednotné vize školy částí pedagogického sboru (1.1)
– Neefektivní závěry hodin s absencí sebehodnocení a vzájemného hodnocení žáků
  v teoretických předmětech (3.1)
– Nízká míra spolupráce mezi pedagogy včetně nedostatečného sdílení účinných metod
  a forem výuky (3.3)
– Nedostatek efektivních metod a forem výuky s nízkou aktivizací žáků v teoretických
  předmětech (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zařadit aktivizační metody, zaměřit se na vzájemné hodnocení a sebehodnocení žáků
– Zaměřit se na cíl hodiny s následným vyhodnocením jeho splnění
– Vést vyučující k vzájemnému předávání zkušeností s cílem sjednotit jejich práci
– Důsledně respektovat speciálně vzdělávací potřeby žáků ve všech předmětech
– Důsledně řešit projevy šikany mezi žáky, a to ve spolupráci s externími odborníky


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


             Seznam dokladů, o které se inspekční zjištění opírají
 1. Školní vzdělávací programy platné ve školním roce 2023/2024
 2. Pedagogická koncepce a koncepce rozvoje školy SŠPTA Jihlava, ze dne 3. 10. 2022
 3. Školní řád SŠPTA Jihlava, platnost od 1. 9. 2023
 4. Klasifikační řád SŠPTA Jihlava, platnost od 1. 9. 2023
 5. Roční plán akcí na školní rok 2022/2023 pro pracoviště Legionářů, Polenská a Školní
 6. Dokumentace školního poradenského pracoviště SŠPTA Jihlava pro školní rok
    2023/2024
 7. Rozvrhy hodin
 8. Školní matrika vedená v elektronickém systému Bakaláři
 9. Třídní knihy vedené v elektronickém systému Bakaláři, včetně seznámení žáků s řády
    školy
10. Výroční zpráva o činnosti školy za školní rok 2021/2022


                                            5/6
11. Zápisy z pedagogických rad za školní rok 2022/2023
12. Plán hospitační činnosti
13. Plán dalšího vzdělávání pedagogických pracovníků


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Marie Jadrná, DiS., školní inspektorka, vedoucí inspekčního týmu
Mgr. Ludmila Dobalová, školní inspektorka
Bc. Bohuslava Dvořáková, kontrolní pracovnice
Mgr. Petra Koubková, školní inspektorka
PhDr. Mgr. Milan Matějů, školní inspektor
Ing. Renata Řezáčová, přizvaná osoba
Mgr. Andrea Zadinová, školní inspektorka

3. 11. 2023




                                          6/6
                                         STŘEDNÍ ŠKOLA PRŮMYSLOVÁ,
                                      TECHNICKÁ A AUTOMOBILNÍ JIHLAVA
                                                       tř. Legionářů 1572/3, 586 01 Jihlava


VÁŠ DOPIS ZN.:         ČSIJ-1131/23-J
ZE DNE:                3. 11. 2023
                                                                   Česká školní inspekce
NAŠE ZN.:              SSPTAJI/2538/23                             k rukám ředitelky inspektorátu
SPIS. ZN.:                                                         Fráni Šrámka 37
                                                                   150 21 Praha 5
VYŘIZUJE:              Ing. et Ing. Lukáš Venkrbec
TEL.:                  +420 567 574 600
E-MAIL:                reditel@ssptaji.cz
DAT. SCHRÁNKA          597tr4c


DATUM:                 22. 11. 2023


Vážená paní ředitelko,
podle § 174 odst. 11 školského zákona si dovolím podat připomínky k obsahu inspekční zprávy České
školní inspekci.

Vedení školy realizuje hospitace, které však neposkytují dostatečnou zpětnou vazbu pedagogům
zejména s ohledem na žáky se speciálně vzdělávacími potřebami.

S tímto bodem nesouhlasíme, je to obecná zpětná vazba, která neumožňuje odstranit konkrétní
nedostatky. Pokud inspekce shledala nějaká pochybení, prosíme o konkrétní příklady. Po každé hospitaci
vedeme pohospitační pohovor, během kterého s vyučujícím nejen hodnotíme uplynulou hodinu, mluvíme
o tom, co se povedlo, co méně, co se dalo udělat jinak, ale procházíme i materiály, které rozesílá
počátkem roku výchovná poradkyně, a řešíme, jak zvládají výuku žáci se speciálně vzdělávacími
potřebami.

Řešení žákovských problémů v oblasti výuky i chování, kdy mají stanovenou zásadní roli třídní učitelé,
však není vždy důsledné a dostatečně komunikované.

Třídní učitelé úzce spolupracují s výchovnými poradkyněmi, metodiky prevence i se školní psycholožkou.
Problémy jsou řešeny neprodleně, žáci se mohou kdykoliv na třídního učitele s důvěrou obrátit. Prosíme o
uvedení konkrétního příkladu, kdy komunikace nebyla dostatečná, bude to pro nás inspirace, kterým
směrem zaměřit pozornost při naší další práci.

Vzhledem k opakovanému nevhodnému chování a přetrvávajícímu podezření na šikanu ze strany
konkrétního žáka jsou přijímaná preventivní i následná opatření nedostatečná.

Se třídou, ve které se opakuje nevhodné chování konkrétního žáka, pracuje výchovná poradkyně, školní
psycholožka, škola spolupracuje s externími organizacemi, např. Vrakbar, škola spolupracuje i s Policií ČR,
nejen formou přednášek. Policie ČR přijala oznámení žáka školy o hrubém jednání konkrétního žáka,
policie má na řešení situace 30 dní.


S pozdravem
Ing. et Ing. Lukáš Venkrbec



Bankovní spojení: ČSOB, a.s.          Číslo účtu: 304558046/0300                     Telefon: +420 567 574 611
www.ssptaji.cz                        IČ: 60545992                                       E-mail: info@ssptaji.cz
ID datové schránky: 597tr4c           DIČ: CZ60545992
F0105.02                                                                                           Strana 1 z 1
                                     Česká školní inspekce
                                  Inspektorát v Kraji Vysočina
                                  Zborovská 3, 586 01 Jihlava
  ____________________________________________________________________________________________________________

                                                                                       Čj.: ČŠIJ-1415/23-J
                                                                                  Sp. zn.: ČŠIJ-S-150/23-J
                                                                                              30. 11. 2023


                                   Stanovisko k připomínkám

Ředitel Střední školy průmyslové, technické a automobilní Jihlava (dále „škola“), podal
připomínky k inspekční zprávě čj. ČŠIJ-1131/23-J dle § 174 odst. 11 zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.

Ředitel školy v připomínkách k výroku „Vedení školy realizuje hospitace, které však
neposkytují dostatečnou zpětnou vazbu pedagogům zejména s ohledem na žáky
se speciálně vzdělávacími potřebami.“ v kapitole Hodnocení podmínek vzdělávání
na str. 2 uvádí:
„S tímto bodem nesouhlasíme, je to obecná zpětná vazba, která neumožňuje odstranit konkrétní
nedostatky. Pokud inspekce shledala nějaká pochybení, prosíme o konkrétní příklady. Po každé
hospitaci vedeme pohospitační pohovor, během kterého s vyučujícím nejen hodnotíme
uplynulou hodinu, mluvíme o tom, co se povedlo, co méně, co se dalo udělat jinak,
ale procházíme i materiály, které rozesílá počátkem roku výchovná poradkyně, a řešíme,
jak zvládají výuku žáci se speciálně vzdělávacími potřebami.“
Stanovisko inspekčního týmu:
V průběhu inspekční činnosti byly opakovaně v rámci pohospitačních rozhovorů zaznamenány
odpovědi některých pedagogů vypovídající o neznalosti zastoupení žáků se speciálními
vzdělávacími potřebami ve třídě, popř. o relevantních doporučeních konkrétního žáka. Těmto
žákům se potom nedostávalo potřebné podpory, což bylo projednáno při závěrech s ředitelem
školy.
Uvedená skutečnost potvrzuje nedostatky v poskytování zpětné vazby vyučujícím ze strany
vedení školy (sledované oblasti výuky, stanovení účinných opatření a důsledná kontrola jejich
naplňování). Připomínkový výrok v inspekční zprávě je tímto potvrzen.

Ředitel školy v připomínkách k výroku „Řešení žákovských problémů v oblasti výuky
i chování, kdy mají stanovenou zásadní roli třídní učitelé, však není vždy důsledné
a dostatečně komunikované.“ v kapitole Hodnocení výsledků vzdělávání na str. 4 uvádí:
„Třídní učitelé úzce spolupracují s výchovnými poradkyněmi, metodiky prevence i se školní
psycholožkou. Problémy jsou řešeny neprodleně, žáci se mohou kdykoliv na třídního učitele
s důvěrou obrátit. Prosíme o uvedení konkrétního příkladu, kdy komunikace nebyla dostatečná,
bude to pro nás inspirace, kterým směrem zaměřit pozornost při naší další práci.“



                                                      1/2
Stanovisko inspekčního týmu:
Opakované stížnosti na výuku (ČŠIJ-979/21-J, ČŠIJ-745/22-J, ČŠIJ-1184/22-J,
ČŠIJ- 217/23- J a nevhodné chování některých pedagogů), které v poslední době Česká školní
inspekce šetřila, jsou dostatečným důkazem nedůsledné a nedostatečné komunikace ze strany
školy. Přijímaná opatření nejsou účinná a mají negativní dopad na efektivitu výuky.
Připomínkový výrok v inspekční zprávě je tímto potvrzen.


Ředitel školy v připomínkách k výroku „Vzhledem k opakovanému nevhodnému chování
a přetrvávajícímu podezření na šikanu ze strany konkrétního žáka jsou přijímaná
preventivní i následná opatření nedostatečná.“ v kapitole Hodnocení výsledků vzdělávání
na str. 4 uvádí:
„Se třídou, ve které se opakuje nevhodné chování konkrétního žáka, pracuje výchovná
poradkyně, školní psycholožka, škola spolupracuje s externími organizacemi, např. Vrakbar,
škola spolupracuje i s Policií ČR, nejen formou přednášek. Policie ČR přijala oznámení žáka
o hrubém jednání konkrétního žáka, policie má na řešení situace 30 dní.“
Stanovisko inspekčního týmu:
Jedná se o dlouhodobý problém, který se stále nedaří vyřešit, o čemž svědčí i výpovědi žáků
a zaměstnanců školy. I přes zapojení uvedených specialistů nejsou dosud realizovaná opatření
účinná. Připomínkový výrok v inspekční zprávě je tímto potvrzen.



V inspekční zprávě čj. ČŠIJ-1131/23-J stanovená lhůta 30 dnů k přijetí opatření
k odstranění nedostatků zjištěných inspekční činností a povinnost ve stejné lhůtě písemně
informovat Českou školní inspekci, jaká opatření byla přijata, zůstává nedotčena.



Mgr. Marie Jadrná, DiS.
vedoucí inspekčního týmu


Střední škola průmyslová, technická a automobilní Jihlava
třída Legionářů 1572/3
58601 Jihlava
