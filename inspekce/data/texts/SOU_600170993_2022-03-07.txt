                                    Česká školní inspekce
                                    Pardubický inspektorát
___________________________________________________________________________________________________________ _




                         IN S P E K Č N Í ZP R ÁVA
                                           Čj. ČŠIE-373/22-E


Název                                Střední škola technická Vysoké Mýto
Sídlo                                Mládežnická 380, Pražské Předměstí,
                                     566 01 Vysoké Mýto
E-mail                               sekretariat@technickavm.cz
IČ                                   15 028 585
Identifikátor                        600 170 993
Právní forma                         příspěvková organizace
Zastupující                          Ing. Jitka Jiskrová, MBA
Zřizovatel                           Pardubický kraj
Místo inspekční činnosti             Mládežnická 380, Vysoké Mýto
Termín inspekční činnosti            7. až 10. 3. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost byla vykonána podle § 174 odst. 6 zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů. Předmětem inspekční činnosti bylo hodnocení podmínek, průběhu
a výsledků vzdělávání včetně hodnocení naplňování školních vzdělávacích programů
podle § 174 odst. 2 písm. b) a c) školského zákona, ve znění pozdějších předpisů.


                                          Charakteristika
Střední škola technická Vysoké Mýto (dále škola) vykonává činnosti střední školy, domova
mládeže a školní jídelny. Vyučovány jsou obory vzdělání s výučním listem 23-51-H/01


2021/2022
Strojní mechanik, 23-55-H/02 Karosář, 23-61-H/01 Autolakýrník, 33-59-H/01 Čalouník,
23-68-H/01 Mechanik opravář motorových vozidel, 23-52-H/01 Nástrojař a 41-55-H/01
Opravář zemědělských strojů, obory vzdělání s maturitní zkouškou 23-44-L/01 Mechanik
strojů a zařízení a 23-41-M/01 Strojírenství v denní formě vzdělávání s délkou vzdělává ní
čtyři roky a obor vzdělání s maturitní zkouškou (nástavbové studium) 23-43-L/51 Provozní
technika v denní dvouleté formě vzdělávání. Od 1. 9. 2021 počínaje prvním ročníkem
umožňuje škola žákům v rámci studia oboru vzdělání s maturitní zkouškou 23-44-L/01
Mechanik strojů a zařízení vykonat také závěrečnou zkoušku v oboru vzdělání s výučním
listem 23-51-H/01 Strojní mechanik. Od 1. 9. 2020 byl upraven název školy.
K 30. 9. 2021 škola vykázala 318 žáků. Počet zapsaných žáků se meziročně výrazněji
nemění (přestože např. ve školním roce 2020/2021 poklesl na 268 žáků) a dosahuje téměř
60 % z nejvyššího povoleného počtu 550 žáků uvedeného v rejstříku škol a školských
zařízení. V době inspekční činnosti školu navštěvovalo 303 žáků, z nichž škola
evidovala 31 žáků se speciálními vzdělávacími potřebami. Nejvyšší počet zapsaných žáků
přetrvává v oboru vzdělání 23-68-H/01 Mechanik opravář motorových vozidel (61 žáků)
a v oboru vzdělání 41-55-H/01 Opravář zemědělských strojů (49 žáků).


                         Hodnocení podmínek vzdělávání
Ředitelka školy pracuje ve funkci tři roky a podařilo se jí např. cíleným zaměřením
na výraznou prezentaci školy, konáním dnů otevřených dveří, „přijímaček nanečisto“
a kurzů pro žáky základních škol udržet počet žáků školy. Mezi další koncepční cíle patří
např. rozšíření možností uplatnění absolventů nebo zlepšení spolupráce s partnery školy.
Během aktuálního školního roku došlo k obměně na místech zástupců pro teoretické
vyučování i pro odborný výcvik pedagogy, kteří začínají s prací na této řídicí pozici.
Na aktuální personálně složitou situaci školy měla vliv kromě změn ve vedení školy také
výrazná obměna pedagogického kolektivu (v období posledních třech školních roků pracuje
ve škole více než třetina nových pedagogických pracovníků), dále pak také velká nemocnost
pedagogického sboru (v souvislosti s onemocněním COVID 19, ale i dlouhodobá
onemocnění). Vedení školy se snaží kolektiv sjednotit, přesvědčit o rovnosti přístupu
a přínosnosti nastavovaných opatření, zřejmá byla ale nedůvěra mezi některými zaměstna nc i
navzájem i vůči vedení. V době inspekční činnosti v pedagogickém sboru chyběli učitelé
s některým odborným zaměřením (výrazně se to projevovalo při zajištění odborné výuky
oboru vzdělání 33-59-H/01 Čalouník, ale i např. v plánování členů komise pro maturitní
zkoušku v předmětu český jazyk na jaře 2022). Do důležitých rolí třídních učitelů nebo
na pozici garantů oboru byli jmenováni i učitelé s minimální praxí nebo bez odborné
kvalifikace pedagogického pracovníka. Také pouze minimální oborová praxe zástupkyně
pro teoretické vyučování není přínosem při řešení odborných pedagogických záležitos tí
i při poskytování zpětné vazby zkušenějším kolegům. V důsledku výše uvedeného
vykazovalo řízení znaky krizového řízení (nutnost řešit aktuální provozní problémy, malý
důraz např. na metodické vedení pedagogů a ověřování kvality poskytovaného vzdělává ní).
Řada těchto úkolů je ředitelkou delegována také na předmětové komise (včetně kontroly
naplňování školních vzdělávacích programů). Výstupy z jejich činnosti jsou konkrétní,
mimo jiné se zaměřovaly také na návrhy zakoupení učebních pomůcek a učebnic,
doporučování vzájemných hospitací, dílčí přehledy prospěchu tříd v některých předmětech,
koordinaci tematických plánů, příprava odborných soutěží.
Kontrolní mechanismy nastavené školou často nefungují účelně, nemohou být ve stávající
podobě vedením školy využity k včasnému zjištění problému a jeho řešení, nemají
požadovaný preventivní charakter. Nesrovnalosti byly zjištěny v sestavení rozvrhů


2021/2022                                   2
(např. opakované překročení maximálního týdenního počtu vyučovacích hodin, nedodržení
počtu hodin tělesné výchovy v týdnu, kdy probíhá ve třídě teoretická výuka i výuka
odborného výcviku, překročení počtu žáků ve skupině na výuku anglického jazyka, chybné
promítnutí učebního plánu do týdenního počtu vyučovaných hodin třídy). V dokumentech
školy byly zjištěny faktické chyby, které kontrolní systém školy nezachytil např.
v plánovaném organizačním zajištění maturitních zkoušek na jaře 2022, absence některých
pravidel pro fungování školy (např. funkční prokazatelné postupy při absenci učitele).
Opakující se nedostatky v úplnosti informací (např. při hodnocení vzdělávání), které škola
sdílí se žáky nebo zákonnými zástupci, byly zjištěny v informačním systému (Škola OnLine).
Chybějící nebo nepřesné údaje byly důsledkem např. nejednotnosti přístupu učitelů
k vyhodnocování průběžných výsledků vzdělávání žáků. V několika případech zjištěné
informace ukazovaly na nerovné hodnocení žáků se stejnými nebo podobnými průběžnými
výsledky.
Primární prevence a výchovné poradenství jsou zajišťovány dvěma pedagogickými
pracovníky. Výchovná poradkyně, studující specializační studium, vede informace a zprávy
z poradenských zařízení, z jejichž doporučení připravuje shrnující informace učitelům.
Metodik prevence pravidelně upravuje plán prevence a opatření. Přednášky či akce
zaměřené na prevenci byly v uplynulém období pořádány ojediněle (vliv COVID 19).
Pedagogicko-psychologická poradna Ústí nad Orlicí pomáhá škole v případě potřeby řešení
problémů se vztahy ve třídách. V rámci podpory vztahů v třídním kolektivu škola pořádá
adaptační kurzy pro první ročníky. V prostorách budovy školy není mnoho příležitos tí
k odpočinku, klidová zóna a venkovní učebna byly zřízeny na zahradě školy. Spíše formální
spolupráce výchovné poradkyně a metodika prevence je ovlivněna negativní atmosférou
a vztahy v pedagogickém sboru, provázanost jejich činnosti a vzájemné předávání informac í
jsou tak nedostatečné.
Finanční i materiální podmínky školy umožňují realizaci vzdělávání podle platných školních
vzdělávacích programů. Od předešlé inspekční činnosti škola realizovala několik projektů
pro zlepšení podmínek ke vzdělávání. Rekonstruovala nebo opravila některé prostory
(např. tělocvična, posilovna, kompresorovna), finanční prostředky využila mimo jiné také
na nákup výukových pomůcek (např. svářečky, 3D tiskárny, kolový traktor) pro výuku
odborných předmětů a praxe. V rámci doplňkové činnosti škola pořádá kurzy, školení
a lektorskou činnost (svářečský kurz). Přímo v areálu žáci využívají multifunkční hřiště
a tělocvičnu.


                         Hodnocení průběhu vzdělávání
Inspekční posouzení průběhu vzdělávání probíhalo po změnách úvazků několika učitelů,
které neměly určující vliv na kvalitu hodnocené výuky. Učitelé vedou hodiny
s hlavním cílem postihnout obsah daný tematickými plány, po stránce obsahové vycházejí
zejména z požadavků školních vzdělávacích programů, většina z nich se méně věnuje
vhodnosti užívaných metod a forem práce. Cíle výuky byly pouze ojediněle uváděné jako
motivační prvek pro žáky v úvodu hodin, přibližně ve třetině hodin byl cíl zřejmý
z příslušného průběhu hodin. Chybělo zaměření pedagogického cíle na žáka, např., které
učivo si žák má osvojit přímo v hodině nebo jaký bude přínos probíraného učiva pro žáka.
Atmosféra ve většině hodin byla klidná a vytvářela příznivé podmínky pro vzdělávání, což
ale bylo dáno spíše nižším počtem žáků, jejich pasivitou a dominantní rolí pedagoga. Málo
častým jevem naopak bylo aktivní zapojení žáků do průběhu výuky, žáci byli převážně jen
pasivními příjemci informací. Pouze menší část pedagogů dokáže v rámci frontální výuky


2021/2022                                   3
účelně zařazovat řízené rozhovory se žáky tak, aby je podpořili v získání znalostí nebo
dovedností a současně aby jim vytvářeli prostor vyjádřit svůj názor, komunikač ní
kompetence tak nejsou příliš rozvíjeny. Žáci často seděli v posledních lavicích a vzdálenost
mezi žáky a učiteli nenapomáhala rozvoji pracovní a podporující atmosféry. Méně efektivní
metody byly zaznamenány např. při výuce matematiky, fyziky nebo chemie. Zařazovaná
samostatná práce často nebyla vhodně doplněna větší podporou pedagogů přímo v hodině
v reakci např. na neúspěšné řešení úlohy a zjištění, proč žák chybuje.
Přibližně v polovině hodin učitelé využívali didaktickou techniku, zpravidla hotové
prezentace, které někteří jen četli nebo diktovali, takže účelnost takovéto přednášky byla
pro žáky problematická. Vedla spíše k opisování psaných, promítaných nebo diktovanýc h
informací, vlastní osvojení učiva bylo přesunuto na čas mimo vyučování. Často učitelé
předávali hotové poznatky, vedení žáků k vyhledávání informací nebylo zaznamená no.
Zatím se nedaří naplňovat ani další důležité koncepční cíle jako např. vést žáky k práci
s chybou, učit žáky reálnému sebehodnocení.
Učitelé poskytovali průběžnou zpětnou vazbu téměř výhradně sami, nevytvářeli prostor
pro sebehodnocení ani vzájemné vrstevnické hodnocení výkonu, které by umožňo va lo
rozvíjet žákům i další sociální kompetence např. obhajováním vlastního názoru, uměním
vést diskuzi a účinnou argumentací. Téměř nebyla zaznamenána diferenciace výuky podle
schopností, rozvoje nebo zájmů jednotlivců, výraznější zohledňování speciálníc h
vzdělávacích potřeb včetně nadání nebylo časté.
Hodiny byly naplňovány a jejich čas využit beze zbytku tak, že nebyl většinou prostor
pro závěry a zhodnocení proběhlé výuky. Žáci nejsou zvyklí hodnotit svou práci, žádná
zpětná vazba od nich není vyžadována. Naopak bylo zaznamenáno, že učitelé „doufají“,
že žáci učivu porozuměli. K ověření zvládnutí probraného učiva učitelům slouží zejména
testy a ústní či písemná zkoušení. Dotazy učitelů na pochopení probrané látky byly brány
spíše jako řečnická otázka, hodnocení by pomohlo pedagogům při přípravě dalších hodin
a úpravě plánů. Někteří učitelé sice vnímají důležitost závěru hodin pro upevnění učiva
a získání zpětné vazby od žáků, ale zpravidla nedokáží závěry účelně využít pro získání
informace, jak žáci učivo zvládli.
Pozitivem některých hodin českého jazyka bylo využití motivace a práce s myšlenko vo u
mapou, která aktivizovala žáky v úvodu hodiny a napomáhala jejich efektivnějšímu zapojení
i v průběhu hodiny. Důraz byl kladen na rozvoj čtenářské gramotnosti, porozumění textu,
práci s pojmy literární teorie, slovní zásobou. Sledovaná výuka anglického jazyka probíhala
ve vyučovaném jazyce, český jazyk byl zařazen jen při vysvětlování gramatických jevů,
nebo pokud žáci nerozuměli. Ve všech hodinách jazyků byla patrná snaha o rozvoj
komunikačních dovedností a kompetencí. Učitelé pravidelně zařazovali párovou práci
s rozhovory a následnou reflexí informací, které během rozhovorů žáci získali. V hodinách
bylo zaznamenáno opakování odborné slovní zásoby. Rozvíjení odbornosti i dalších
žákovských kompetencí s využitím efektivnějších hodin práce bylo zazname ná no
v informačních a komunikačních technologiích (podpora vzájemné žákovské komunikace,
spolupráce a sdílení hledaných řešení). Při reflexi činností byla věnována pozornost žákům
se speciálními vzdělávacími potřebami včetně dostatku času k jejich vyjádření. Sledovaná
výuka tělesné výchovy proběhla v učebně pod vedením učitele bez specializace pro výuku
tělesné výchovy, žáci sledovali videa týkající se pravidel a historie sportu. Tělesná výchova
nebyla vyučována odborně kvalifikovaným učitelem se specializací pro tělesnou výchovu
od poloviny prosince 2021, kdy jediný odborně kvalifikovaný učitel pro výuku tohoto
předmětu dlouhodobě onemocněl. Vyučované hodiny byly často nahrazovány výukou




2021/2022                                    4
předmětů podle odbornosti zastupujících učitelů, některé hodiny odpadaly, „skutečná“
výuka potřebné tělesné výchovy probíhala sporadicky.
Pozitivním rysem vyučovacích hodin odborných předmětů bylo vedení výuky
ve vzájemných mezipředmětových souvislostech a zejména ve vztahu k využití poznatků
v praxi (převážně je uváděli sami učitelé). Využívané metody a formy práce zahrnovaly jen
zřídka zpestřující prvky s cílem aktivizace žáků. Pouze v některých případech byli žáci
vedeni k vyvozování a logickým závěrům. Pro zvýšení názornosti se učitelé někdy opírali
o trojrozměrné pomůcky, promítané obrázky, videa a texty, ne vždy kvalitní, které obvykle
doplňovali komentáři a poznámkami na tabuli. Některá výše uvedená negativní zjištění byla
zaznamenána zejména v případech vedení výuky učitelem s kratší pedagogickou praxí, bez
odborné kvalifikace učitele odborných předmětů, či bez odborné specializace pro daný
předmět. K těmto učitelům nebyla v jejich dosavadním působení zaměřena dostatečná
kontrolní činnost (zejména hospitační činnost vedoucích pracovníků). Metodicky jim byla
doporučována obecná opatření ke zkvalitnění metod a forem vzdělávání. V některých
vyučovacích hodinách tak byly zjištěny nejen metodické, ale i významné odborné
nedostatky v obsahu předkládaného učiva žákům.
Ve sledovaném průběhu vzdělávání v odborném výcviku převažovala pozitivní zjištění.
Vesměs byl odborný výcvik dobře organizačně zajištěn. Vhodné byly instruktážní ukázky
jednotlivých úkonů, individuální přístup učitelů k žákům, motivace žáků k dodržování
technologických postupů, k samostatnosti a k pečlivosti. V průběhu sledované výuky byl
zaznamenán aktivní přístup většiny žáků k plnění zadaných úkolů. Žáci vzájemně
spolupracovali a od pedagogů průběžně získávali zpětné informace o kvalitě své práce.
Učitelé sledovali a hodnotili výkon a kvalitu práce. Výuka byla vedena bez odborných
nedostatků. Bylo dbáno na upevňování zásad bezpečné práce a ochrany zdraví. V průběhu
praktického vyučování byla mezi účastníky vzdělávání zřejmá tvůrčí pracovní atmosféra.
Praktické vyučování bylo prováděno s potřebným materiálním vybavením nejen
na cvičných, ale také na produktivních činnostech. Pozorováním průběhu vzdělává ní
a studiem příslušné dokumentace bylo však zjištěno ne vždy zcela efektivní a důsledné
promýšlení a příprava výuky v souladu s učebními dokumenty a s vědomostmi,
dovednostmi a potřebami jednotlivých žáků, resp. v návaznosti na vzdělávací pokrok
každého žáka. Identifikovány byly také dílčí problémy v motivaci a vymezení úkolů, které
v některých případech vedly ke snížení efektivity využití výukového času.
Činnost domova mládeže je organizována ve dvou výchovných skupinách. Pro ubytované je
vytvářeno pozitivní přátelské klima nahrazující rodinné prostředí. Vychovatelé spolupracují
s ostatními pedagogy školy, zajímají se o problémy ubytovaných žáků a řeší je, zajištěna je
také podpora k učení. K rozvoji individuálních zájmů ubytovaných žáků slouží nabíd ka
volnočasových aktivit, např. keramická dílna a herny (stolní tenis, stolní fotbal, biliard,
šipky). Pro rozvoj pohybových aktivit žáků je přínosem využívání posilovny a rozsáhlého
sportovního areálu školy (sportovní hala a několik hřišť, kurt). Účelnému naplňová ní
ročního plánu činnosti napomáhá spolupráce pedagogů domova mládeže s místními
organizacemi.


                         Hodnocení výsledků vzdělávání
K průběžným ani celkovým výsledkům žáků škola za první pololetí školního roku
2021/2022 nepřijala včas účinná preventivní opatření. Velké množství nepřesných,
neúplných nebo zavádějících informací ve školním systému odpovídalo nízké funkčnosti
kontrolního systému a také chybějícímu vlivu na sjednocení kritérií hodnocení u různých


2021/2022                                   5
učitelů. Informace obsažené v třídních knihách u nehodnocených žáků byly v rozporu s údaji
o jejich klasifikaci za druhé pololetí školního roku 2020/2021 a také v rozporu s přiloženo u
zprávou třídního učitele, což dokládá nízkou účinnost kontrolního systému. To se částečně
negativně odrazilo v hodnocení žáků ve školním roce 2020/2021, několik desítek žáků bylo
v prvním nebo ve druhém pololetí nehodnoceno, z nich přibližně 38 % žáků bylo
neúspěšných (hodnoceni stupněm nedostatečný). Podobnou neúspěšnost měli žáci
v uvedeném období u opravných zkoušek (40 % neúspěšných žáků). Počty neprospívajíc íc h
žáků byly vyšší u oborů vzdělání zakončených závěrečnou zkouškou (přibližně 20 %),
u maturitních oborů včetně nástavbového studia necelých 14 %. Absence žáků ve výuce byla
poměrně vysoká (částečně i v důsledku karantén), vysoké byly rovněž neomluvené absence
(756 hodin u více než dvou desítek žáků). Žáci většinou omlouvají svoji absenci
ve stanovených termínech, v případě překročení stanoveného limitu jsou jejich znalosti
prověřovány individuálně (postup a způsob tohoto doplnění klasifikace pravidla
pro hodnocení neupřesňují). Ve zvýšené míře jsou jako příčiny vysoké absence uváděny
zdravotní důvody nebo rodinná situace plnoletých žáků. Výchovná opatření a snížená
hodnocení z chování byly využity pouze v ojedinělých případech. Škola rozšířila doučování
s cílem vyrovnávat nerovnosti ve vzdělávání a snižovat negativní dopady pandemie u žáků
s rizikem neúspěchu (včetně hodin odborného výcviku). V průběhu hospitovaných hodin
však jeho navržení učitelem neslo v několika případech více známky udělení trestu pro žáka
než výraz podpory a zájmu o zlepšení výsledků vzdělávání žáka.
Neúčelně nastavenou prevenci vysokého výskytu neúspěšných žáků ukázaly údaje z prvního
pololetí školního roku 2021/2022. V tomto období bylo celkem 69 žáků neklasifiko vá no
s tím, že musí v různých formách doplnit celkem 313 případů klasifikace. V případě
hodnocení žáků z tělesné výchovy v tomto období je zřejmé selhání kontrolního systému
a vliv nevyhovujících personálních podmínek pro výuku, neboť i přes zpravidla dostačující
počet odučených hodin v období září až prosinec 2021, nebyl učitel tělesné výchovy schopen
hodnotit žáky v 58 případech. Důsledkem prodlužované absence učitele bylo snížení počtu
odučených hodin tělesné výchovy vzhledem k plánovanému počtu podle školních
vzdělávacích programů (odučeno většinou mezi 30 až 40 % plánované hodinové dotace).
Žáci neměli ne vlastní vinou příležitost získat potřebnou klasifikaci nebo alespoň aktivní
účast na výuce. Z toho vyplynuly potíže s klasifikací žáků v tělesné výchově na konci
prvního pololetí školního roku 2021/2022. Z výsledků hodnocení není zřejmé zohledně ní
doporučení MŠMT k pozitivnímu hodnocení po období distančního vzdělávání z důvodů
pandemie COVID 19.
Výsledky závěrečných zkoušek v roce 2021 ukazují přibližně 10 % neúspěšných žáků.
K maturitní zkoušce bylo v roce 2021 přihlášeno 23 žáků, hrubá neúspěšnost (podíl žáků,
kteří nekonali společnou část maturitní zkoušky nebo neuspěli, z celkového počtu
přihlášených žáků) činila přibližně 25 %. Na neúspěšnosti se podíleli výhradně žáci
nástavbového oboru vzdělání 23-43-L/51 Provozní technika, z nichž jeden žák vzdělává ní
ukončil, 4 žáci požádali o opakování ročníku a jeden žák byl neúspěšný i po podzimním
termínu.
Systém spolupráce školy se smluvními partnery při zabezpečování odborného výcviku je
nastavený a funkční. Žáci při odborném výcviku na pracovišti u smluvního partnera
získávali pod vedením instruktora (pověřený zaměstnanec smluvního partnera) potřebné
kompetence, a to s přidanou hodnotou vzdělávání v reálném prostředí. Výrazně si tak
rozvíjejí i kompetence sociální (např. k práci v týmu, zodpovědnosti za svěřený úkol,
upevňování pracovních návyků) a komunikativní. Vytvářejí si tak reálnou představu
o fungování odborné firmy a možnostech svého dalšího uplatnění. Při vzdělávání na těchto
pracovištích žáci prokazovali úspěšné osvojení některých potřebných kompetencí, aktivní


2021/2022                                    6
přístup k plnění zadaných úkolů a zdvořilé vystupování v jednání se zaměstnanci smluvního
partnera. Žáci několika oborů vzdělání mohou v rámci studia získat řidičský a svářečský
průkaz. Výuku ve škole doplňují tradičně lyžařské kurzy, vodácké tábory a adaptační pobyty
za účelem vytvoření nebo upevnění sociálních vazeb mezi žáky. I přes pandemii Covid 19
se uskutečňovaly exkurze (např. Mezinárodní strojírenský veletrh v Brně) za účelem
přiblížení odborného vzdělávání praxi.
Z důvodu onemocnění COVID 19 se většina plánovaných soutěží v posledních dvou letech
neuskutečnila, proto je pozitivem, že více než dvě desítky žáků školy se účastnily soutěží
např. Technohrátky Pardubického kraje, Řemeslo doma I a II. Pět žáků získalo v této soutěži
ocenění, dva žáci byli oceněni za příkladnou reprezentaci Pardubického kraje v soutěži
Mladý talent Pardubického kraje. V roce 2021 proběhl jubilejní 20. ročník prezentačního
Autosalonu za účasti vystavovatelů z řad smluvních partnerů školy. Škola spolupracuje
s několika okolními zemědělskými podniky, největší prostor pro praxi žáků ale tradičně
poskytuje firma IVECO. Za účelem zajištění odborné praxe studentů učitelství navázala
škola spolupráci s Univerzitou Hradec Králové. V oblasti rozvoje materiálních podmínek je
významné partnerství s firmou Škoda Auto, a.s. a Regionální rozvojovou agenturou
Pardubického kraje. Žáci pěti vyučovaných oborů vzdělání jsou podporováni ze systému
stipendií Pardubického kraje.


                                         Závěry
Vývoj školy
-   kompletní změna vedení školy (ředitelka školy, zástupce pro teoretické i praktické
    vzdělávání), výrazná obměna pedagogického sboru (v posledních třech letech)
-   od 1. 9. 2020 upraven název školy
-   zachování oboru vzdělání 33-59-H/01 Čalouník, který škola vyučuje jako jediná
    v Pardubickém kraji
Slabé stránky a/nebo příležitosti ke zlepšení
- nízká úroveň řízení procesů ve škole
- neefektivní kontrolní a zpětnovazební         systém,   který neidentifikuje   slabá místa
  v jednotlivých činnostech školy
- rozsáhle obměněný pedagogický sbor, který jen zvolna směruje k jednotné vizi
  organizace
- negativní vliv nižší kvalifikovanosti pedagogického sboru na průběh a výsledky
  vzdělávání
- malá diferenciace učiva s ohledem na možnosti jednotlivých žáků
- nízká četnost zařazování zefektivňujících metod a forem vzdělávání
Doporučení pro zlepšení činnosti školy
- konsolidovat školu po personální stránce, podporovat aktivity ve prospěch sjednocení
  působení pedagogického sboru
- zintenzivnit hledání odborně kvalifikovaných učitelů s potřebnou specializací s cílem
  nahradit odborně nekvalifikované učitele nebo učitele bez příslušné specializace
  pro vzdělávání v jednotlivých předmětech vyučovaných oborů vzdělání


2021/2022                                   7
- zaměřit pozornost na práci začínajících a zvláště nekvalifikovaných učitelů
- nastavit řídicí systém a jeho procesy tak, aby byla eliminována nesprávná rozhodnutí
  v řízení školy; zajistit správnost řídicích i výkonných materiálů (např. důsledné
  dodržování platné legislativy, školních vzdělávacích programů)
- vytvořit funkční kontrolní systém naplňování koncepčních cílů zaměřenýc h
  na pedagogickou oblast včetně vyššího využívání efektivnějších metod a forem
  vzdělávání, diferenciaci učiva s ohledem na možnosti jednotlivých žáků a stanovování
  vzdělávacích cílů s ohledem na žáky


                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných
při inspekční činnosti a ve stejné lhůtě písemně informovat Českou školní inspekci,
jaká byla přijata opatření.
Zprávu zašlete na adresu Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu.


            Seznam dokladů, o které se inspekční zjištění opírají
 1. Výpis z rejstříku škol a školských zařízení ze dne 7. 3. 2022
 2. Školní řád střední školy a vnitřní řády domova mládeže a školní jídelny platné ke dni
    inspekční činnosti
 3. Školní vzdělávací programy platné ve školním roce 2021/2022
 4. Rozvrhy vyučovacích hodin podle tříd a učitelů, platné k 10. 3. 2022
 5. Třídní knihy, školní rok 2021/2022
 6. Deníky odborného výcviku, školní rok 2021/2022 (výběr)
 7. Deníky výchovných skupin v domově mládeže vedené ve školním roce 2021/2022
 8. Třídní výkazy a matrika pro školní rok 2021/2022 (výběr)
 9. Organizační zajištění maturitních zkoušek ve školním roce 2021/2022
10. Plán výchovně vzdělávací práce pro školní rok 2021/2022
11. Dokumenty k plánování a realizaci dalšího vzdělávání pedagogických pracovníků
    ve školním roce 2021/2022 (výběr)
12. Dokumentace ke kontrolní a hospitační činnosti ve školním roce 2021/2022 (výběr)
13. Personální dokumentace k odborné kvalifikaci pedagogických pracovníků (výběr)
14. Záznamy z jednání pedagogické rady ve školních letech 2020/2021 a 2021/2022
15. Záznamy z jednání předmětových komisí ve školních letech 2020/2021 a 2021/2022
16. Dokumentace výchovného poradenství a preventivních programů pro školní
    rok 2021/2022
17. Doklady z oblasti bezpečnosti práce a ochrany zdraví (výběr)
18. Výroční zpráva o činnosti školy za školní rok 2020/2021
19. Zápis z rozhovoru České školní inspekce s ředitelkou školy ze dne 10. 3. 2022



2021/2022                                   8
                                           Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Pardubický
inspektorát, Sukova třída 1556, 530 02 Pardubice, případně prostřednictvím datové
schránky (g7zais9), nebo na e-podatelnu csi.e@csicr.cz s připojením elektronického
podpisu, a to k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Jaroslav Loučka, školní inspektor,
 vedoucí inspekčního týmu                             Mgr. Jaroslav Loučka, v. r.


 Ing. Jan Černý, školní inspektor                         Ing. Jan Černý, v. r.


 Mgr. Petra Holánková, školní inspektorka             Mgr. Petra Holánková, v. r.


 Bc. Daniela Růžová, kontrolní pracovnice              Bc. Daniela Růžová, v. r.


 Mgr. Hana Řebíčková, školní inspektorka              Mgr. Hana Řebíčková, v. r.


 Mgr. Martin Valášek, školní inspektor                 Mgr. Martin Valášek, v. r.
 Ing. Zdeňka Brücknerová,
 odbornice na obor čalounictví                       Ing. Zdeňka Brücknerová, v. r.

V Pardubicích 6. 4. 2022


Datum a podpis ředitelky školy potvrzující projednání a převzetí inspekční zprávy


 Ing. Jitka Jiskrová, MBA, ředitelka školy           Ing. Jitka Jiskrová, MBA, v. r.

Ve Vysokém Mýtě 21. 4. 2022




2021/2022                                     9
