                                     Česká školní inspekce
                                     Liberecký inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIL-675/21-L


Název                               Gymnázium, Tanvald, příspěvková organizace
Sídlo                               Školní 305, 468 41 Tanvald
E-mail                              gymtan@gymtan.cz
IČ                                  60252570
Identifikátor                       600010414
Právní forma                        příspěvková organizace
Zastupující                         RNDr. Jan Kohoutek
Zřizovatel                          Liberecký kraj
Místo inspekční činnosti            Školní 305, Tanvald
Termín inspekční činnosti           4.−7. 10. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání poskytovaného střední
školou podle příslušného školního vzdělávacího programu podle § 174 odst. 2, písm. b)
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů.
Zjišťování a hodnocení naplňování školního vzdělávacího programu a jeho souladu
s právními předpisy a rámcovým vzdělávacím programem podle § 174 odst. 2, písm. c)
školského zákona.




2021/2022
                                   Charakteristika
Právnická osoba Gymnázium, Tanvald, příspěvková organizace (dále „škola“ nebo
„gymnázium“), vykonává činnost střední školy. Poskytuje všeobecné vzdělávání v denní
formě osmiletého studia podle příslušného školního vzdělávacího programu (dále „ŠVP“).
V období od posledního inspekčního hodnocení došlo k ukončení činnosti čtyřletého
gymnázia, k 1. 9. 2020 byl z rejstříku škol a školských zařízení vymazán obor vzdělání
63-41-M/02 Obchodní akademie (v letech 2016 – 2020 nesla instituce název Gymnázium
a Obchodní akademie, Tanvald, příspěvková organizace). Všeobecné vzdělávání žáků je
rozvíjeno prostřednictvím široké nabídky volitelných i nepovinných předmětů s tradičním
zaměřením na přírodovědné vzdělávání.
Škola si v posledních třech školních letech udržuje stabilní počet žáků. K datu inspekční
činnosti se v osmi třídách vzdělávalo 206 žáků (116 na nižším stupni a 90 na vyšším stupni
gymnázia). Nejvyšší povolený počet žáků byl využit z 86 %. Škola evidovala 13 žáků se
speciálními vzdělávacími potřebami (dále „SVP“). Vzdělávání zajišťuje stabilizo va ný
pedagogický sbor 19 pracovníků. Instituce sídlí od svého založení v roce 1956 v historické
budově poblíž centra Tanvaldu, která je ve vlastnictví města. V roce 2019 bylo gymnázium
zařazeno do sítě Fakultních škol Přírodovědecké fakulty Univerzity Karlovy v Praze,
dlouhodobě spolupracuje s Přírodovědeckou fakultou Univerzity Palackého v Olomouci.


                         Hodnocení podmínek vzdělávání
Ředitel školy, který je ve funkci od roku 2019, kvalitně naplňuje koncepci všeobecného
gymnaziálního vzdělávání, což se projevuje stabilním zájmem uchazečů o studium i vysokou
úspěšností absolventů při přijetí na různé typy vysokých škol. Průběžným zlepšováním
personálních a materiálních podmínek a zapojením školy do projektových aktivit (GOTAN
II, NAKAP LK II, Innoschool, Šablony pro SŠ) vytvořil vhodné předpoklady pro zvyšová ní
kvality vzdělávání, možnost různorodé profilace žáků a jejich zapojení do rozšiřujíc íc h
vzdělávacích aktivit i zájmové činnosti.
Realizovaný způsob řízení vychází z jasně nastavených pravidel a funkčního přenosu
informací mezi jednotlivými aktéry vzdělávání. Využívá osvědčené řídící postupy a opírá se
o účelné delegování kompetencí na úrovni širšího vedení. V prostředí menší školy s nižš ím
počtem pedagogů nejsou zřízeny metodické orgány, učitelé však mezi sebou přirozeně
spolupracují zejména v oblastech naplňování ŠVP a koordinace výchovně vzdělávac ího
procesu, např. výběr volitelných předmětů, organizace projektů a soutěží. Nastavené
kontrolní mechanismy jsou funkční, činnosti zaměřené na monitorování úrovně
vzdělávacího procesu jsou systémově nastaveny. Rovněž propracovaný způsob vnitř ní
evaluace poskytuje řediteli zpětnou vazbu o kvalitě školního prostředí i úrovni pedagogické
práce. Závěry poukazují mj. na příjemnou a akceptující pracovní atmosféru ve škole
i potřebu zaměřit se v některých vzdělávacích oblastech na zavádění nových výukovýc h
trendů.
Výchovné poradenství zajišťuje kvalifikovaný vyučující s dlouhodobými zkušenostmi
a citlivým přístupem k žákovským problémům. Ve spolupráci s vedením školy, třídními
učiteli a ostatními pedagogy se daří poskytovat široké spektrum poradenských služeb. Škola
spolupracuje se školskými poradenskými zařízeními při identifikaci a diagnostice žáků se
SVP. Dokumentace je průběžně aktualizována, s obsahem podpůrných opatření jsou
systematicky seznamováni všichni vyučující. Daří se včas vyhledávat žáky, kteří z různých
důvodů nejsou zařazeni do systému podpůrných opatření, případně mají problémy
osobnostního rázu, potřebují individuální radu nebo další nasměrování. Významná


2021/2022                                   2
pozornost je věnována kariérovému poradenství a prevenci předčasných odchodů
ze vzdělávání. Většina vyučujících nabízí individuální konzultace k probranému učivu,
určité formy doučování mají dlouhodobou tradici, aktuálně akcentovanou nároky
distančního vzdělávání v době tzv. koronakrize. K obohacení vzdělávací nabídky a k
podpoře talentovaných žáků efektivně napomáhá kromě projektové činnosti i reciproční
spolupráce s vysokými školami, odbornými pracovišti a kulturními a sportovními
institucemi, která přispívá k mobilitě žáků i učitelů a k výměně edukativních zkušeností.
Vedení školy podporuje iniciativu žáků a jejich sounáležitost se školou, např. organizová ním
tradičních akcí a prezentací gymnázia na veřejnosti.
Koncepční personální práce vedení školy zaručuje kontinuální kvalitu vzdělávacího procesu.
Podmínky odborné kvalifikace splňovali téměř všichni vyučující. Začínajícím a nově
nastupujícím pedagogům je poskytována potřebná metodická pomoc (uvádějící učitel,
náslechy, hospitační činnost). Další vzdělávání pedagogických pracovníků koresponduje se
zaměřením školy a probíhá rovnoměrně ve všech vzdělávacích oblastech. Zaměřuje se na
práci s informačními technologiemi, inkluzi, podporu talentovaných žáků, na eliminac i
projevů agresivity, netolerance a šikany aj.
Finanční prostředky jsou účelně využívány k rozšíření vzdělávací nabídky, podpoře učitelů
i žáků a průběžnému zlepšování materiálního zázemí. Podle stanovených priorit a s ohledem
na koncepční záměry ředitel školy průběžně obnovuje materiálně technické vybavení pro
výuku (vybudování nové laboratoře fyziky, učebny chemie, kultivace interiéru školy aj.).
Zákonní zástupci podporují vzdělávání žáků úhradou za pracovní sešity, mimoškolní akce
(např. za návštěvy divadla, kina, exkurze, lyžařský výcvik, adaptační kurz, turistický kurz,
školní výlety) a nákupem materiálů pro výtvarnou výchovu, které však škola nepromítá
do ostatních zdrojů. Gymnázium disponuje dostatečným počtem odborných učeben
a laboratoří vybavených prezentační technikou, rezervou je počítačové vybavení (ve škole
je pouze jedna učebna vybavená počítači pro dělenou třídu). Pro tělovýchovnou činnost
instituce využívá školního bazénu, sportovní haly blízké základní školy a atletického
stadionu. Žákům je nabízeno stravování ve Scolarestu. Škola analyzuje rizika v oblasti
bezpečnosti a ochrany zdraví, ke kterým následně přijímá opatření k jejich eliminaci. Vstup
do budovy je zabezpečen prostřednictvím elektronického systému.


                          Hodnocení průběhu vzdělávání
K realizaci a zvládnutí nároků gymnaziálního vzdělávání efektivně napomáhá promyšle ná
organizace vzdělávání, účelné využití disponibilní časové dotace s ohledem na profil
absolventa a provázanost teoretické výuky s praktickým využitím poznatků. Metodické
a didaktické vedení sledovaných hodin nevykazovalo výraznější rozdíly mezi výukou na
nižším a vyšším stupni gymnázia. Učitelé účinně využili výhodu menších studijních skupin
(dělené hodiny matematiky a českého jazyka, cizích jazyků, výchov a volitelných seminář ů).
Výuka probíhala v klidné a přátelské pracovní atmosféře, vstřícné k potřebám žáků. Na obou
stupních gymnázia prokazovali žáci odpovídající úroveň vědomostí a dovedností, což
koresponduje s jejich dosahovanými výsledky. V závěrečné fázi hospitovaných hodin
někteří pedagogové opomíjeli shrnutí probraného učiva a vyhodnocení práce žáků s ohledem
na jejich dosažený pokrok. Učitelé v malé míře uplatnili formativní hodnocení a jen
ojediněle vedli žáky k sebereflexi nebo objektivnímu posouzení výkonu spolužáků, např.
formou vzájemného hodnocení podle předem daných kritérií.
Hospitované hodiny matematiky byly vedeny obsahově správně a srozumitelně. Vyučujíc í
většinou formulovali naplánovaný cíl, spíše se zaměřili na seznámení s předpokládaným
průběhem vyučovací hodiny. Učivo předkládali systematicky a v logické návaznosti, účelně


2021/2022                                    3
pokládali žákům otázky. Při řešení úloh důsledně vyžadovali nejen obsahovou, ale i formální
korektnost dílčích kroků. Dařilo se jim motivovat žáky k práci při procvičování učiva.
Všichni žáci plnili stejné typy úkolů, individualizovaná výuka nebyla zjištěna. Vyučujíc í
monitorovali úroveň pochopení učiva, dbali na správné užívání matematické symboliky a
terminologie. Žáci měli o výuku zájem a aktivně pracovali na zadaných úkolech. Zájemcům,
kteří mají problémy s učivem, je nabízeno doučování, kterého hojně využívají. Ve výuce
informačních a komunikačních technologií je třeba ocenit snahu vyučujících umožnit žákům
již na začátku studia rychle a efektivně zvládnout praktické dovednosti při práci s těmito
technologiemi, což má kladný vliv na jejich užití v dalších vzdělávacích oblastech.
Sledovaná výuka českého jazyka a literatury, dějepisu, občanské výchovy a základů
společenských věd byla ve všech ročních vedena promyšleně s vědomím důležitosti těchto
předmětů pro všeobecné gymnaziální vzdělání a jejich postavení v profilu absolventa.
Vzdělávací cíle v oblasti znalostní a dovednostní odpovídaly očekávaným výstupům ŠVP,
navazovaly na aktuální úroveň znalostí žáků a respektovaly jejich individualitu. Vyučujíc í
volili vhodné strategie, které vedly k rozvoji komunikativních dovedností žáků, ve většině
sledovaných hodin se žáci do nabízených aktivit aktivně zapojovali. Žáci pracovali převážně
se zaujetím, nevyskytovaly se výraznější rušivé momenty. Rozdílný byl přístup učitelů,
pokud jde o průběžné hodnocení žáků během výuky a důraz kladený na zpětnou vazbu
odrážející míru osvojených znalostí a dovedností. Převažovala tradiční frontální výuka
a samostatná práce, méně byla využívána práce ve dvojicích a ve skupinách. Tempo výuky
bylo přiměřené v nižších i vyšších ročních, většina hodin měla spád. V některých hodinách
byla zřetelná individuální pomoc pomalejším nebo výkonově slabším žákům ze strany
učitele i ostatních žáků. Nechyběly ani aktuální souvislosti a zajímavosti.
Výuka cizích jazyků (angličtina, němčina) se vyznačuje velmi dobrou úrovní a celkově
jazykově podnětnou atmosférou v hodinách. V oblasti výukových metod je uplatňová na
práce ve dvojicích, skupinová a samostatná práce žáků, kde učitel je spíše moderátorem
hodiny, a to s ohledem na vzdělávací cíl dané hodiny. Žáci pracují svědomitě a prokazují
požadované vědomosti a jazykové kompetence odpovídající délce jejich studia. Pedagogové
poskytují žákům dostatečný prostor pro vyjádření se v cizím jazyce, pro interakci, ale také
podporu a zpětnou vazbu týkající se hodnocení jejich práce v hodinách.
Společným rysem hospitovaných hodin přírodovědných předmětů byl důraz na obsahovou
správnost a komplexnost informací. V hodinách fyziky žáci pracovali s názornými
pomůckami, sledovali průběh a vyhodnocení demonstračního experimentu, v hodině
laboratorních prací prováděli sami experiment. V hodinách biologie a zeměpisu převažovala
frontální výuka. Vyučujícím se dařilo žáky zaujmout. Nejčastěji kombinovali práci celé třídy
s individuálními aktivitami žáků. Nezařazovali jejich kooperaci ve dvojicích ani ve
skupinách. Při podpoře názornosti bylo pozitivem efektivní využití dataprojektorů. Žáci
velmi vhodně a aktivně komunikovali s vyučujícími, kteří jim poskytovali vhodnou zpětnou
vazbu. Přínosné z hlediska ověření funkčnosti nabytých teoretických poznatků v praxi
a posílení osobní motivace a týmové spolupráce žáků je pravidelné zařazování kurzů terénní
výuky v Jizerských horách a Krkonoších.
Sledovaná výuka hudební a výtvarné výchovy probíhala v tvůrčím a esteticky podnětném
prostředí odborných učeben. Měla spád, podporovala u žáků kreativní přístup, estetické
cítění, přirozený zájem o hudbu a výtvarné techniky, rozvíjela tvořivost, rytmické cítění
a muzikálnost. Hospitované vyučovací jednotky tělesné výchovy byly realizovány ve
sportovní hale. Žáci dodržovali nastavená pravidla a respektovali pokyny vyučujíc ího.
Spektrum logicky provázaných fyzických aktivit vedlo k rozvoji obratnosti, postře hu
a pohybových kompetencí žáků. Vzdělávání v oblasti zdravého životního stylu a nastavení



2021/2022                                    4
modelu aktivního trávení volného času je ve škole věnována značná pozornost. Účast a dobré
výsledky školy ve sportovních soutěžích a turnajích, osobní příklad pedagogů a provázanost
s dalšími disciplínami jsou výraznými motivačními prvky podporujícími rovněž prevenci
rizikového chování žáků. Škola je aktivním členem Asociace školních sportovních klubů.


                         Hodnocení výsledků vzdělávání
Škola zjišťuje a pravidelně vyhodnocuje úroveň poskytovaného vzdělávání žáků. Jejich
průběžné hodnocení výsledků vzdělávání je předmětem jednání vedení školy, pracovních
porad, pedagogické rady. Škola poskytuje žákům zpětnou vazbu a vhodně je motivuje
k dosažení jejich osobních možností. Těm, kteří aktuálně nedosahují v některé oblasti
očekávaných výsledků, poskytuje účinnou podporu a pomoc.
Vyučující využívají standardní evaluační nástroje založené na pozorování žáka
a uplatňování různých forem ústního a písemného zkoušení, napříč vzdělávacími oblastmi
spolupracují při tvorbě testů a vzájemně konzultují výsledky vzdělávání žáků. Škola
průběžně sleduje a vyhodnocuje prospěch a chování všech žáků, identifikuje příčiny školní
neúspěšnosti, důsledně aplikuje jasně nastavená pravidla a realizuje podpůrná opatření
včetně nabídky doučování.
Gymnázium ke svému hodnocení využívá výsledky externího hodnocení zajištěné ho
studenty Univerzity Palackého v rámci jejich bakalářských a diplomových prací, které jsou
zaměřeny na klima školy. Do těchto evaluačních mechanismů jsou účelně zapojeni kromě
pedagogů a žáků také jejich zákonní zástupci. Výrazně pozitivně jsou hodnoceny rovněž
výsledky vzdělávání dosahované ve výuce informačních a komunikačních technologií
s důrazem na využití zkušenosti všech aktérů vzdělávání v průběhu distanční výuky. Škola
efektivně využívá výsledků z výběrových testování prováděných Českou školní inspekcí.
Škola přijímá uchazeče ke vzdělávání s vysokými studijní předpoklady. Přijímací řízení
probíhalo v minulých letech na základě jednotné přijímací zkoušky z matematiky a českého
jazyka se zohledněním výsledků ze základní školy. Do víceletého studia bylo ve školním
roce 2021/2022 přihlášeno 59 uchazečů a přijato 30. Zájem o studium ve škole se
v posledních letech zvyšuje. Průměr známek na vysvědčení přijatých uchazečů nepřesahoval
v tomto roce 1,30.
Žáci školy dosahují výborných výsledků v průběhu studia, počet vyznamenaných se
v posledních třech školních letech zvýšil z 24 % na 37 % z celkového počtu žáků. Klesá
i počet neprospívajících žáků v průběhu studia (na konci školního roku 2018/2019 byli takto
hodnoceni čtyři žáci, tj. 2 %). Výborným výsledkům žáků v průběhu vzdělávání odpovídá
téměř stoprocentní úspěšnost u maturitních zkoušek. Škola k udržení nadprůměrnýc h
výsledků vzdělávání realizuje řadu opatření (např. semináře, dělené hodiny, přednášky,
besedy, účast na různých akcích a činnostech, individuální konzultace). Úspěšnost žáků
u maturitní zkoušky je dlouhodobě vysoká, v porovnání se školami stejného typu
je procentuálně nepatrně nižší. Škola však vykazuje vysoký podíl žáků, kteří složili
maturitní zkoušku s vyznamenáním, v posledních čtyřech školních letech to bylo průměrně
27 % (např. ve školním roce 2020/2021 prospělo u maturitní zkoušky všech 20 žáků, z toho
19 v jarním a jeden v podzimním termínu, v tom osm žáků s vyznamenáním, tj. 38 %).
Naprostá většina absolventů školy pokračuje ve studiu na vysokých školách (ve ško lním
roce 2020/2021 minimálně 90 %, ostatní škole nesdělili, zda byli přijati). Zastoupeny jsou
fakulty z nejrůznějších vědních disciplín, avšak vzhledem k přírodovědnému zaměření
gymnázia převažují obory tohoto směru.



2021/2022                                   5
Žáci se aktivně účastní celé řady vědomostních soutěží a olympiád. Vynikaj ících výsledků
na krajské úrovni dosahují především v soutěžích zaměřených na přírodní vědy (biologická,
chemická, zeměpisná olympiáda), český jazyk, anglický jazyk a informační a komunikač ní
technologie (soutěž v programování).
Případné kázeňské problémy či školní neúspěch jsou neprodleně projednávány se žáky, popř.
s jejich zákonnými zástupci. Díky vhodně nastaveným pravidlům pro hodnocení žáků
v případě absence a jejich důslednému uplatňování se škole daří úspěšně a v zárodku řešit
problémy spojené s vyšší či neomluvenou absencí. Neomluvené hodiny nejsou v posledních
letech zaznamenány, popř. výjimečně (naposledy pouze jedna hodina ve školním roce
2019/2020). K výchovným opatřením je přistupováno na základě nastavených pravidel pro
hodnocení chování. Převažují pochvaly především za výrazné úspěchy v olympiádác h
a soutěžích nebo za výborný prospěch. Snížený stupeň z chování je uplatňován v malé míře,
ve školním roce 2019/2020 u 2,5% žáků, ve školním roce 2020/2021 nebyl uplatněn.
Škola organizuje v průběhu školního roku řadu aktivit a akcí zaměřených na prevenci
rizikového chování žáků, spolupracuje s významnými poskytovateli cílených preventivníc h
programů. Vhodná témata jsou zařazována rovněž do výuky některých předmětů. Výskyt
závažného negativního chování žáků ve škole je nízký, v případě drogových deliktů nulový.
Ojedinělé problémy ve vztazích mezi žáky se daří řešit v počátcích včetně bezodkladného
jednání se zákonnými zástupci žáků. K individuální práci s žáky přispívá rovněž neformá lní
aktivita jedné z vyučujících, která z vlastní iniciativy vystudovala psychologii.


                                          Závěry
Vývoj školy
Od posledního inspekčního hodnocení byla ukončena činnost čtyřletého gymnázia, došlo
k výmazu oboru vzdělání 63-41-M/02 Obchodní akademie.
Škole se podařilo stabilizovat naplněnost tříd i počet žáků ve škole a posílit zájem o uchazečů
o vzdělávání.
Instituce se zapojila do projektových aktivit všestranně podporujících zvyšování kvality
gymnaziálního vzdělávání.
Pokračuje naplňování koncepce poskytování všeobecného vzdělávání se zaměřením na
podporu přírodovědného vzdělávání. Zlepšuje se prostorové i materiální vybavení školy
v této vzdělávací oblasti.
V roce 2019 bylo gymnázium zařazeno do sítě Fakultních škol Přírodovědecké fakulty
Univerzity Karlovy v Praze.
Silné stránky
Škola poskytuje všem aktérům otevřené, motivační a akceptující vzdělávací prostředí
s propracovanými zpětnovazebními mechanismy.
Rozvíjené partnerské vztahy přispívají k naplňování profilu absolventa a zpestření
vzdělávacího procesu.
Systém výchovného poradenství efektivně, citlivě a bezodkladně umožňuje pomáhat žákům
v širokém spektru jejich individuálních problémů a je dobře propojený s kariérovým
poradenstvím.




2021/2022                                     6
Žáci dosahují stabilně velmi dobrých výsledků v průběhu i při ukončování vzdělávání. Škola
cíleně podporuje jejich účast v odborně zaměřených soutěžích a olympiádách, žáci dosahují
výborných umístění ve vyšších kolech soutěží včetně republikové úrovně.
Slabé stránky a/nebo příležitosti ke zlepšení
Ve výuce převládá sumativní hodnocení, malá pozornost je věnována strukturaci závěrů
hodin a uplatnění vrstevnického hodnocení žáků a případně jejich sebehodnocení.
Doporučení pro zlepšení činnosti školy
Více uplatňovat ve výuce formativní způsob hodnocení a zapojovat žáky do reflexe vlastního
pokroku nebo vzájemného hodnocení.
Efektivněji využívat organizační a časové rozložení vyučovací hodiny (vstupní motivace,
zhodnocení práce žáků v závěru vyučovací hodiny).
Zlepšit prostorové i materiální vybavení školy v oblasti výpočetní techniky.


            Seznam dokladů, o které se inspekční zjištění opírají
 1.    Zřizovací listina č. j. ZL-3/20-Š, ze dne 25. 2. 2020 s účinností od 1. 9. 2020
 2.    Jmenování na vedoucí pracovní místo ředitele Gymnázia, Tanvald, příspěvková
       organizace ze dne 5. 6. 2019 s účinností od 1. 8. 2019
 3.    Rozhodnutí MŠMT č. j. MSMT-17839/2020-2 ze dne 23. 4. 2020, s účinností
       od 1. 9. 2020 (výmaz oboru vzdělání 63-41-M/02 Obchodní akademie)
 4.    Koncepce rozvoje školy, nedatováno
 5.    Strategický plán rozvoje školy 2019 – 2024, nedatováno
 6.    Výpis z rejstříku škol a školských zařízení – údaje školy k datu inspekční činnosti
 7.    Personální dokumentace pedagogických pracovníků (vzorek)
 8.    Plán dalšího vzdělávání pedagogických pracovníků pro školní rok 2021/2022,
       nedatován
 9.    Zápisy z pedagogické rady ve školních letech 2020/2021 a 2021/2022
10.    Školní vzdělávací program, školní rok 2021/2022
11.    Školní matrika, vedená k datu inspekce
12.    Přijímací řízení (kritéria přijímacího řízení, výsledky), školní rok 2020/2021
13.    Výroční zpráva o činnosti školy za školní rok 2020/2021
14.    Školní řád, platný ve školním roce 2021/2022
15.    Rozvrhy vyučovacích hodin učitelů a tříd, školní rok 2021/2022
16.    Třídní knihy (vzorek), školní roky 2020/2021 a 2021/2022
17.    Složky výchovného poradenství a prevence rizikových jevů, platné k datu inspekce
18.    Doklady o ukončování vzdělávání maturitní zkouškou, maturitní období 2019 až 2021
19.    Výkazy M 8 o střední škole a R 13-01 o ředitelství škol k datu inspekce
20.    Dokumentace k bezpečnosti a ochraně zdraví žáků, aktuální stav
21.    Dokumentace k hodnocení finančních podmínek školy (kalendářní rok 2020)
22.    Inspekční zpráva čj. ČŠIL-750/13-L, ze dne 13. 2. 2014
23.    Webové stránky školy na adrese https://www.gymtan.cz/




2021/2022                                    7
                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Liberecký inspektorát,
Masarykova 801/28, 460 01 Liberec, případně prostřednictvím datové schránky
(g7zais9), nebo na e-podatelnu csi.l@csicr.cz s připojením elektronického podpisu, a to
k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Jitka Šafaříková, školní inspektorka,            Jitka Šafaříková v. r.
 vedoucí inspekčního týmu
 Mgr. Romana Jůnová, školní inspektorka                Romana Jůnová v. r.
 PhDr. Vladimír Píša, školní inspektor                  Vladimír Píša v. r.
 Bc. Andrea Trejtnarová, kontrolní                   Andrea Trejtnarová v. r.
 pracovnice

V Liberci 21. 10. 2021


Datum a podpis ředitele školy potvrzující projednání a převzetí inspekční zprávy


 RNDr. Jan Kohoutek,                                    Jan Kohoutek v. r.
 ředitel školy

V Tanvaldu 1. 11. 2021




2021/2022                                     8
