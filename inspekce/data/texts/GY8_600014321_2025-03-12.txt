CSI0X00DGJX2




                               Česká školní inspekce
                                Zlínský inspektorát
                        Zarámí 88, P. O. Box 125, 760 01 Zlín
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIZ-267/25-Z
                                        Sp. zn. ČŠIZ-S-52/25 Z


Název                               Gymnázium Jana Pivečky a Střední odborná škola
                                    Slavičín
Sídlo                               Školní 822, 763 21 Slavičín
E-mail                              epodatelna@gjpsosslavicin.cz
IČO                                 46 276 327
Identifikátor                       600 014 321
Právní forma                        příspěvková organizace
Zastupující                         Mgr. Libuše Pavelková
Zřizovatel                          Zlínský kraj
Místo inspekční činnosti            Divnice 119, Slavičín
                                    Školní 822, Slavičín
Inspekční činnost na místě          12., 13., 17. a 18. 3. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. a), b) a c) zákona č. 561/2004 Sb., o předškolním, základním, středním,
vyšším, odborném a jiném vzdělávání (školský zákon), ve znění pozdějších předpisů,
za období od poslední inspekční činnosti.
                                   Charakteristika
Gymnázium Jana Pivečky a Střední odborná škola Slavičín (dále „škola“) vykonává na dvou
místech poskytovaného vzdělávání činnost střední školy a školní jídelny – výdejny, kam
je dováženo jídlo ze Základní školy Slavičín – Vlára. Nabízí širokou škálu studijníc h
a učebních oborů v denní formě vzdělávání. Poskytuje vzdělávání v pěti oborech vzdělání
s maturitní zkouškou: osmiletém gymnaziálním oboru 79-41-K/81 Gymnázium,
třech čtyřletých oborech 79-41-K/41 Gymnázium, 23-45-L/01 Mechanik seřizovač, 18-20-
M/01 Informační technologie a v jednom dvouletém nástavbovém oboru vzdělání 64-41-
L/51 Podnikání. Dále škola vzdělává žáky ve třech oborech vzdělání ukončených
závěrečnou zkouškou: Elektrikář 26-51-H/01, Mechanik opravář motorových vozidel 23-
68-H/01 a Instalatér 36-52-H/01. V posledních třech letech škola nevzdělává žáky v oboru
Obráběč kovů 23-56-H/01 z důvodu nízkého zájmu uchazečů.
Ve školním roce 2024/2025 bylo ke dni inspekční činnosti ve škole vzděláváno ve 25 třídách
523 žáků. Škola rovněž podporuje žáky se speciálními vzdělávacími potřebami (dále
„SVP“), k danému datu evidovala 25 žáků s přiznanými podpůrnými opatřeními 1. až 3.
stupně, 8 žáků s odlišným mateřským jazykem a 1 žák byl vzděláván podle individuálního
vzdělávacího plánu. Podporu žákům poskytovaly také dvě asistentky pedagoga.
Škola je autorizovanou osobou, která poskytuje možnost celoživotního vzdělávání pro
dospělé v profesních kvalifikacích zejména oboru elektrikář a obráběč kovů.


                         Hodnocení podmínek vzdělávání
Škola má kvalitně zpracovanou Koncepci a strategii rozvoje školy, která má jasně nastavené
cíle a priority, kterých postupně dosahuje. Koncepce reaguje na společenské, ekonomické,
technologické a kulturní změny ve společnosti. Vychází z podrobné analýzy stavu a potřeb
školy. Zaměřuje se na budování dobrých vztahů na pracovištích obou útvarů, kvalitu
vyučovacího procesu, získávání žáků v odborném vzdělávání a zajištění moderních
pomůcek a technologií ve strojírenských a informačních oborech vzdělání. Škole se daří
zvyšovat kompetence žáků, jež jsou potřebné pro aktivní občanský, profesní i osobní život ,
o čemž svědčí jejich výsledky v soutěžích a prezentace na veřejných akcích a vystoupeníc h.
K naplnění stanovených cílů a priorit pomáhají inovované školní vzdělávací programy (dále
„ŠVP“), do kterých byly zapracovány legislativou stanovené požadavky, ale také úpravy,
které vycházejí z poznatků pedagogů, odborníků z praxe a samotných žáků. Došlo tak např.
k rozšíření nabídky povinně volitelných seminářů žáků 3. a 4. ročníku, a tomu
odpovídajících ročníků osmiletého gymnázia, o předmět kritické myšlení.
Ředitelka školy nastavila funkční systém řízení, pravidelné informovanosti a vzájemné
komunikace všech účastníků vzdělávání. Část řídicích a kontrolních kompetencí vhodně
přenesla na svoje zástupkyně, předsedy předmětových komisí a vedoucí jednotlivých sekcí.
Na pravidelných schůzkách vedení školy jsou projednávány zprávy předsedů předmětových
komisí a třídních učitelů, které reflektují všechny pozitivní i negativní stránky výchovně
vzdělávacího procesu v jednotlivých třídních kolektivech. Společně jsou nastavována
opatření, jejichž účinnost je opětovně vyhodnocována. Schůzek vedení školy se dále dle
potřeby účastní členové školního poradenského pracoviště, vedoucí učitelé odborného
výcviku a koordinátoři programů. Všechny výchovně vzdělávací procesy jsou na základě
velmi dobře nastaveného plánu evaluace školy pravidelně vyhodnocovány.




                                           2/9
Složení pedagogického sboru umožňuje škole plnit záměry a cíle školních vzdělávac íc h
programů. Výchovně vzdělávací činnost školy byla zajištěna dostatečným počtem
pedagogických pracovníků, jejich generační obměnu se daří poměrně úspěšně zabezpečit.
Pro nové pedagogy má škola nastavený plán podpory a v průběhu adaptačního období jim
účinně pomáhají jejich provázející učitelé. Profesní růst pedagogů je realizo vá n
prostřednictvím dalšího vzdělávání pedagogických pracovníků, kterého se průběžně účastní
všichni pedagogové školy. Plán dalšího vzdělávání svým zaměřením na nové odborné
znalosti korespondoval se záměry a potřebami školy i osobními požadavky pedagogů.
Významný podíl na zpracování plánu mají také poznatky z hodnotících pohovorů ředitelky
školy s jednotlivými pedagogy, na které se musí připravit i samotní učitelé, kteří reflektují
vlastní práci i práci vedení školy.
Školní poradenské pracoviště tvořené výchovnou a kariérovou poradkyní, školním
metodikem prevence a školním psychologem pracuje podle vhodně nastavených pravidel
s jasně vymezenými kompetencemi jednotlivých členů, kteří efektivně spoluprac ují
s vedením školy, třídními učiteli, ostatními pedagogy a školskými poradenskými zařízeními.
Škola průběžně monitoruje projevy rizikového chování žáků a systematicky předchází
výskytu nežádoucích jevů organizováním četných aktivit zaměřených na well-being
a pozitivní klima ve škole. Školní poradenské pracoviště systematicky zajišťuje poradenské
služby týkající se výchovně vzdělávacích problémů žáků. Pracuje se zákonnými zástupci
i samotnými žáky, pedagogům poskytuje účelnou metodickou podporu pro práci se žáky se
SVP. V rámci kariérového poradenství jsou žáci cíleně podporováni při výběru jejich
maturitních seminářů i budoucího pracovního či studijního zaměření.
Zapojením do projektové činnosti škola získává finanční prostředky s cílem systematick y
a účelně vytvářet a zkvalitňovat podmínky pro vzdělávání žáků. Materiálně technické
podmínky jsou na dobré úrovni. Průběžným pořizováním učebních pomůcek a přístrojového
vybavení do odborných učeben a laboratoří se částečně zvýšila kvalita výuky v odborných
předmětech. Aktivity školy byly zaměřeny rovněž na realizaci mobilit Erasmus+
v gymnaziálním vzdělávání a v odborném vzdělávání v rámci Erasmu+ na závěrečné
aktivity inovativního vzdělávání v oboru strojírenství, kde se žáci zúčastnili odborné stáže
v partnerské škole v rakouském Wolfsbergu. Zřizovatel, Univerzita Tomáše Bati Zlín
a zainteresované firmy poskytly finanční prostředky, které byly efektivně využity na
náborovou kampaň a pro zkvalitnění výuky žáků strojírenských oborů.
Škola aktivně spolupracuje s mnoha sociálními partnery a dalšími školami. Zejména
kooperace s fakultními vysokými školami nebo s vyslaneckou školou Evropského
parlamentu účinně a komplexně rozvíjí veškeré kompetence žáků. Díky dlouhodobé
spolupráci s odbornými pracovišti je účelně podporováno a rozvíjeno občanské povědomí
žáků, což kladně formuje postoje žáků nejen na gymnáziu, ale i ve střední odborné škole .
Tento typ spolupráce efektivně připravuje žáky na jejich budoucí odborné zaměření
a uplatnění v akademickém nebo praktickém životě. Spolupráce s městem a zřizovatelem je
na velmi dobré úrovni, rovněž Nadace Jana Pivečky je přínosným partnerem pro všechny
aktéry vzdělávání. Jejím hlavním cílem je motivace, výchova a vzdělávání mladých lidí
včetně podpory jejich aktivit v oblasti životního prostředí a budování zdravé občanské
společnosti, čehož důkazem je vybudování školní knihovny a založení a vydávání školního
časopisu samotnými žáky školy.
Pro zajištění oblasti bezpečnosti a ochrany zdraví žáků měla škola účinně nastavený systém.
Žákům byly pravidelně podávány informace o možných bezpečnostních rizicích ve škole
i při činnostech organizovaných mimo školu. Při práci v praktickém vyučování byly žákům
poskytovány vhodné osobní ochranné pracovní prostředky.



                                            3/9
                          Hodnocení průběhu vzdělávání
Ve výuce českého jazyka, dějepisu a společenských věd bylo využito různých forem výuky,
jednak frontální výuky s názornou prezentací a řízeným dialogem mezi vyučujícími a žáky,
do kterého byl ovšem zahrnut menší počet žáků, tak badatelské a asociační formy výuky,
které kladly větší důraz na rozvoj čtenářské gramotnosti a kritického myšlení žáků. Často
byla zařazována práce ve dvojicích a menších skupinách, při kterém byly náležitě rozvíjeny
analytické schopnosti a komunikativní kompetence žáků. V souladu se ŠVP byla probírána
témata ve výuce společenských věd spojena se živote m žáků, a tudíž velmi blízká jejich
chápání. Vhodně bylo využito příkladů z regionu a v části sledované výuky bylo účelně
využito videí. která žákům názorně danou tématiku přiblížila a objasnila Ve výuce
humanitních předmětů žáci ke svým znalostem průběžně dostávali kvalitní zpětnou vazbu.
Zatímco hodiny dějepisu a několik hodin českého jazyka byly řádně ukončeny shrnutím
obsahu učiva vzhledem k dalšímu učení žáků, výuka společenských věd postrádala náležité
ukončení s ohledem na následný studijní pokrok žáků.
Propracovaná vstupní motivace a jasně stanovené cíle ve výuce anglického a německého
jazyka, střídání aktivit v rámci skupinové a samostatné práce i nápadité zadávání úkolů
zvyšovaly zájem žáků o vzdělávání. K podpoře názornosti a cizojazyčné gramotnosti byla
průběžně využívána práce s textem. Žáci projevovali schopnost kriticky myslet
a argumentovat na základě poznatků získaných z různých informačních zdrojů. Práce ve
dvojicích přispívala k rozvoji prezentačních dovedností a cizojazyčné gramotnosti žáků,
k čemuž cíleně napomáhalo efektivní vedení výuky v daném cizím jazyku. Učitelé
poskytovali žákům objektivní zpětnou vazbu o jejich učebním pokroku a úspěšnosti. Práce
s chybou vedla žáky k uvědomění si správného postupu při řešení. Digitální technologie byly
běžnou součástí výuky a současně s využíváním znalostí reálií, historie a geografie
přispívaly k její větší názornosti. V části sledované výuky němčiny nedošlo v závěru
vyučovacích hodin k patřičnému vyhodnocení a zakončení s ohledem na další studijní
pokrok žáků.
Použité metody a formy ve výuce matematiky spolu s využitím vstupních a průběžnýc h
motivačních prvků byly zvoleny účelně. Procvičování a upevňování probíraného učiva mělo
pozitivní vliv na kvalitu vzdělávání. Žáci byli cíleně vedeni k volbě správného postupu při
řešení zadaných úkolů, průběžně dostávali zpětnou vazbu využitelnou k jejich dalšímu učení
i dostatečný prostor pro vzájemnou komunikaci, požadavky na ně byly srozumite lné.
Efektivita výukových metod ve fyzice v gymnaziálním oboru vzdělání byla nízká, chybělo
zařazování aktivizačních výukových činností. Naopak aktivity ve výuce fyziky ve střední
odborné škole byly zvoleny vhodně, odpovídaly obsahu učiva. Pro větší názornost učiva
v chemii bylo účinně využito propojení s běžným životem, začlenění digitálních technologií,
demonstračních pokusů i práce s molekulovými modely. V obou přírodovědnýc h
předmětech chybělo aktivnější zapojování většího počtu žáků do výuky podporující rozvoj
jejich komunikačních dovedností.
Výuka zeměpisu a biologie probíhala převážně frontální formou, která nedostatečně
podporovala vzájemnou komunikaci mezi žáky a naplnění výukových cílů. Používa né
metody a zadané úkoly se většinou omezovaly na výklad doplněný otázkami směrem
k žákům. Nicméně příklady z reálného života významně přispěly k propojení učiva
s osobními zkušenostmi žáků, což vedlo ke zvýšení jejich zájmu a lepšímu porozumění látce.
Digitální technologie byly využity smysluplně a pomohly zpřehlednit výklad.




                                           4/9
V závěru všech vyučovacích hodin přírodovědných předmětů chyběla možnost společné
reflexe s učitelem, což žákům neumožnilo zhodnotit svůj pokrok ani míru dosažení
vzdělávacího cíle.
V hudební výchově byli žáci vhodnými činnostmi vedeni k pochopení teoretických prvků
hudebního vzdělání. Výuka byla vedena zábavnou formou a rozvíjela žáky ve všech
oblastech recepce a reflexe hudby. Hudební teorie byla demonstrována a propojena
s praktickými činnostmi (např. zpěvem vhodně zvolených písní vzhledem k věku žáků nebo
zábavným interaktivním kvízem, který si připravili sami žáci k prověření znalostí
z předchozích vyučovacích hodin), rytmickými příklady a poslechovými ukázkami.
Estetické kompetence byly rozvíjeny účelně.
Výuka tělesné výchovy byla cíleně zaměřena na dosažení vzdělávacích cílů, což se
projevovalo pečlivým výběrem metod a úloh pro žáky. Většina z nich se během hodiny
aktivně zapojovala, což přispívalo k jejich motivaci, zlepšení fyzické kondice i rozvoji
dovedností. Poskytovaná zpětná vazba byla přínosná, protože pomáhala žákům lépe
pochopit jejich pokrok i oblasti, na kterých mohou dále pracovat. Hodina byla zároveň
přizpůsobena specifickým schopnostem a potřebám žáků. Možnost učit se z vlastních chyb
byla efektivně využita, což žáky vedlo k hlubšímu zamyšlení nad jejich výkony.
V některých hodinách odborných strojírenských a ekonomických předmětů byly jasně
formulované výchovně vzdělávací cíle. Ve výuce převládala frontální forma výuky spolu
s metodou řízeného rozhovoru a samostatnou prací žáků. Ve sledovaných hodinách byli žáci
učiteli motivováni k aktivitě, ale ne všichni se do prováděných činností zapojili. Rovněž
volené formy nebyly vždy dostatečně pestré, a tak žáci nebyli aktivní po celou dobu výuky.
Prostor pro souvislejší slovní projev žáků byl vytvářen ojediněle. V menší míře bylo
využito mezipředmětových vztahů a souvislostí. Použitá digitální technika sloužila pouze
jako ilustrační zdroj a podpora názornosti při výkladu nové látky. Společné shrnutí
důležitých poznatků, zhodnocení průběhu vzdělávání, sebereflexe žáků a ověření
stanoveného cíle rovněž absentovalo.
Odborný výcvik u oborů elektrikář, mechanik opravář motorových vozidel a instala tér
probíhal v dobře vybavených školních pracovištích, která odpovídají reálné praxi. Výuka
systematicky navazovala na teoretické znalosti a podporovala rozvoj profesních dovedností,
samostatnosti a zodpovědnosti za vykonanou práci. Činnosti žáků prováděné na odborném
výcviku podporovaly jejich tvořivost a vzájemnou spolupráci. Učitelé poskytovali
individuální zpětnou vazbu a vytvářeli podnětné prostředí s přiměřenými nároky, což
přispívalo k dobré kvalitě výuky. Organizační formy a metody výuky byly vhodně voleny
a efektivně se střídaly. Učitelé odborného výcviku dbali na kvalitu práce žáků, poskytovali
jim zpětnou vazbu, opravovali chyby a názorně ukazovali správné pracovní postupy včetně
manipulace s nářadím a měřidly. Hodnocení výkonů žáků probíhalo na základě předem
stanovených kritérií. Dodržování zásad BOZP bylo zajištěno, výuka byla pečlivě připrave na
a organizačně dobře zvládnuta. Odborný výcvik je vybaven moderními technologiemi, což
společně s úzkou spoluprací s firmami významně přispívá k odborné způsobilosti žáků dané
odbornosti a připravuje je na profesní praxi.


                         Hodnocení výsledků vzdělávání
Škola má nastavený efektivní způsob sledování výsledků vzdělávání žáků. Ty jsou
pravidelně hodnoceny na jednáních pedagogické rady, předmětových komisí a poradách
vedení. Významně se na hodnocení podílejí také třídní učitelé, kteří připravují čtvrtletně
formativní hodnocení třídy a žáků. Vedení školy má tak k dispozici kvalitní podklady


                                           5/9
k přijímání účinných opatření vedoucích ke zlepšování vzdělávacích výsledků a efektivnímu
řešení problémů žáků. Sdílený elektronický informační systém umožňuje systematické
sledování úspěšnosti žáků během celého školního roku. Zákonní zástupci jsou pravidelně
informováni o prospěchu svých dětí prostřednictvím třídních schůzek, webového
informačního systému a na neformálních setkáních. Výsledky vzdělávání žáků
gymnaziálních oborů byly v posledních třech letech na stabilní úrovni, rovněž u žáků
odborných technických oborů a nástavbového oboru podnikání nedocházelo k výrazným
výkyvům ve vzdělávacích výsledcích.
Celkové výsledky maturitní zkoušky byly v posledních třech letech na velmi dobré úrovni u
všech čtyř skupin oborů vzdělání. U gymnaziálních oborů byli ve sledovaném období
úspěšní všichni žáci u maturitní zkoušky kromě jedné žákyně, která neuspěla z anglické ho
jazyka ve školním roce 2022/2023. V nástavbovém studiu oboru Podnikání došlo ke zlepšení
– zatímco v roce 2021/2022 byly výsledky pod celorepublikovým průměrem, ve školním
roce 2022/2023 a 2023/2024 uspěli všichni žáci. Mezi technickými obory byli žáci oboru
Informační technologie úspěšnější u maturitní zkoušky než žáci oboru Mechanik seřizovač.
Zatímco ve sledovaném období všichni žáci oboru Informační technologie vykonali
maturitní zkoušku úspěšně, výsledky žáků oboru Mechanik seřizovač byly ve školním roce
2021/2022 pod celorepublikovým průměrem, avšak v následujících letech již byli úspěšní
všichni žáci konající maturitní zkoušku. Nejlepších výsledků dosáhli žáci gymnázia i
odborné školy u maturitní zkoušky ve školním roce 2023/2024, kdy složili všichni maturitní
zkoušku a jejich výsledky byly nad celorepublikovým průměrem žáků stejných oborů
vzdělání.
Celkové výsledky jednotných závěrečných zkoušek ve stejném období byly na velmi dobré
úrovni, všichni žáci konající tyto zkoušky prospěli. Nejlepších výsledků dosáhli žáci ve
školním roce 2021/2022, kdy z 24 žáků, kteří konali zkoušky, prospělo s vyznamená ním
devět, což bylo 37 % ze všech žáků konajících závěrečné zkoušky.
Žáci školy byli ve školních letech 2021/2022 a 2022/2023 rovněž zapojeni do externího
testování. Ve školním roce 2021/2022 dosáhli žáci v matematice a českém jazyku
výborných výsledků, v roce 2022/2023 v oblastech finanční a čtenářské gramotnosti
průměrných výsledků a v zeměpisu a čtenářské gramotnosti byly jejich výsledky na výborné
úrovni. Vedení školy pravidelně sledovalo maturitní výsledky, výsledky testování i výsledky
jednotlivých klasifikačních období. Pravidelně také vyhodnocovalo předměty, v nichž žáci
měli nejhorší výsledky a problémy. Významným ukazatelem dosažených dovedností
a schopnosti koncepčně pracovat jsou ročníkové práce, které žáci vybraných ročníků
gymnázia zpracovávají a veřejně prezentují. Jasně nastavený evaluační systém, v rámci
kterého vedení školy pravidelně provádělo analýzu a vyhodnocování výchovně-
vzdělávacího procesu, zahrnuje také zpětnou vazbu od zákonných zástupců žáků, sociálníc h
partnerů a samotných žáků školy. Na základě těchto analýz škola průběžně přijímá
a realizuje opatření k dalšímu zlepšení výsledků žáků.
Škola se systematicky zabývala žáky se slabším prospěchem, přičemž pozitivní efekt na
snižování jejich školní neúspěšnosti v průběhu studia mělo doučování i nabízené konzultač ní
hodiny jednotlivých pedagogů. Žákům se SVP byla věnována účinná individuální pomoc
prostřednictvím pedagogické intervence a systematická podpora formou podpůrných
opatření, jejichž účinnost byla průběžně sledována a náležitě vyhodnocována. Dostatečnou
pozornost škola přikládala prevenci sociálně patologických jevů, která se cíleně zaměřova la
na vytváření dobrých vztahů a spolupráci mezi všemi aktéry vzdělávání a budování
pozitivního klimatu ve škole. V rámci kariérového poradenství škola aktivně spolupracova la
i s absolventy školy při organizování besed o budoucím možném profesním uplatnění žáků.



                                            6/9
Žáci školy jsou motivováni k dosahování výborných výsledků účastí na mnohých
znalostních olympiádách a soutěžích, na kterých se umisťují na předních místech v kraji
především v matematice, fyzice, logice, informatice, astronomii a programování. V oblasti
humanitního vzdělávání byli žáci úspěšní v dějepise, cizích jazycích a literárních soutěžích.
Výborné odborné znalosti a dovednosti prokazují žáci svými umístěními v krajských
soutěžích Učeň instalatér a Autoopravář Junior. Nejlepší jednotlivci zaujímají také čelné
pozice v celorepublikových soutěžích v programování a frézování, žák školy vyhrál soutěž
v programování CNC strojů na Mezinárodním strojírenském veletrhu v Brně, za což převzal
také cenu Zlínského kraje za výrazné úspěchy ve strojírenských soutěžích. Tým žáků střední
odborné školy zpracoval v rámci soutěž Euroscola pro středoškoláky video o škole, které
bylo vyhodnoceno jako vítězné, a tak jeho autoři navštívili Štrasburk a Evropský parlament.


                                         Závěry
Vývoj školy
– Zlepšení materiálně technických podmínek zejména v oblastech digitalizace a strojního
  vybavení pracovišť odborného výcviku.
– Nová učebna chemie od roku 2023.
– Škola nevzdělává žáky ve tříletém oboru vzdělání Obráběč kovů 23-56-H/01.
– Založení a vydávání školního časopisu žáky školy.
Silné stránky
– Škola dlouhodobě organizuje ve spolupráci s městem Slavičín, Nadací Jana Pivečky a
  sociálními partnery velké množství vzdělávacích, kulturních a společenských aktivit.
  (1.5)
– Ředitelka školy nastavila efektivní systém řízení školy, který využívá jasně stanovená
  pravidla evaluace včetně nastavených priorit a jejich pravidelného vyhodnocování. (2.1)
– Výborné výsledky žáků ve vědomostních a dovednostních soutěžích. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Ve výuce se zaměřit na vyhodnocování cílů a práci žáků v závěru vyučovacích hodin.
  (4.1)
– Formy a metody výuky odborných předmětů na střední odborné škole nejsou vždy voleny
  tak, aby odpovídaly stanoveným výukovým cílům a podporovaly aktivitu žáků. (4.2)
– Rozvíjet u žáků komunikační dovednosti v přírodovědných a odborných předmětech.
  (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– V rámci hospitační činnosti se zaměřit u odborných předmětů na metody a formy, které
  podporují aktivitu žáků, na rozvoj komunikačních dovedností žáků v odborných
  a přírodovědných předmětech a na reflexi procesu učení ze strany pedagoga i žáka.



                                            7/9
                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Koncepce a strategie rozvoje školy ze dne 31. 7. 2024
 2.   Dokumentace školy podle § 28 odst. 1 školského zákona ve školním roce 2022/2023,
      2023/2024 a 2024/2025 k datu inspekce
 3.   Dokumentace k výchovnému a karierovému poradenství a prevenci ve školním roce
      2023/2024 a 2024/2025 k datu inspekce
 4.   Dokumentace k zajištění podmínek bezpečnosti a zdraví žáků, k personálním
      a k finančním podmínkám k datu inspekce


                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                          8/9
Složení inspekčního týmu a datum vyhotovení inspekční zprávy

 Mgr. Jana Zámečníková, školní inspektorka, vedoucí inspekčního týmu
 PhDr. Renata Horáková, Ph.D., školní inspektorka
 Ing. Zuzana Mücková, školní inspektorka
 Mgr. Zuzana Tydlačková, školní inspektorka
 Mgr. Radovan Zicháček, školní inspektor
 Bc. Jana Mazáková, kontrolní pracovnice
 Ing. Miroslav Školoudík, odborní na strojírenství
8. 4. 2025




                                         9/9
