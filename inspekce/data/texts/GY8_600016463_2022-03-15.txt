                                  Česká školní inspekce
                                Moravskoslezský inspektorát
______________________________________________________________________________________________________ ______




                         IN S P E K Č N Í ZP R ÁVA
                                           Čj. ČŠIT-476/22-T


Název                                Gymnázium Josefa Božka, Český Těšín, příspěvková
                                     organizace
Sídlo                                Frýdecká 689, 737 01 Český Těšín
E-mail                               sekretariat@gmct.cz
IČ                                   62331639
Identifikátor                        600016463
Právní forma                         příspěvková organizace
Zastupující                          RNDr. Tomáš Hudec
Zřizovatel                           Moravskoslezský kraj
Místo inspekční činnosti             Frýdecká 689, 737 01 Český Těšín
Termín inspekční činnosti            15. 3. 2022 − 18. 3. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.




2021/2022
                                   Charakteristika
Gymnázium Josefa Božka, Český Těšín, příspěvková organizace (dále „škola“) vykonává
činnost střední školy a školní jídelny. Ve školním roce 2021/2022 vzdělává střední škola
žáky v denní formě vzdělávání v oborech vzdělání 79-41-K/41 Gymnázium (čtyřleté)
a 79-41-K/81 Gymnázium (osmileté). K termínu inspekční činnosti navštěvovalo školu
ve dvanácti třídách 350 žáků, z toho 236 žáků se vzdělává v osmiletém gymná ziu.
Ve školním roce 2021/2022 eviduje škola deset žáků se speciálními vzdělávacími potřebami,
jeden z nich je vzděláván podle individuálního vzdělávacího plánu. Dvěma žákům bylo
povoleno vzdělávání podle individuálního vzdělávacího plánu z jiných závažných důvodů.


                         Hodnocení podmínek vzdělávání
Ředitel školy vykonává funkci od roku 2011. Organizační struktura, vymezení kompetencí
zástupce ředitele a delegování úkolů na jednotlivé pracovníky je funkční a odpovídá
potřebám školy. Při řízení školy vychází ředitel z reálně nastavených koncepčních cílů. Jako
priority pro školní rok 2021/2022 stanovil péči o duševní zdraví žáků po návratu
z distančního vzdělávání, rozšíření účasti školy v projektových aktivitách Erasmus, rozvoj
partnerské spolupráce v oblasti mezigeneračních vztahů a vzdělávání pedagogů
v informatice vedoucí k intenzivnějšímu využívání informačních technologií ve výuce.
Naplňování vytýčených cílů průběžně sleduje a vyhodnocuje.
Hospitační činnost vedení školy je prováděna průběžně, pedagogům je poskytována zpětná
vazba na kvalitu výuky včetně doporučení pro další pedagogickou práci. K profesnímu
rozvoji pedagogů přispívají i evaluační pohovory s ředitelem školy a využití vzájemnýc h
hospitací. Účelně je ve škole nastaven harmonogram práce se začínajícími učiteli. Ředitel
školy vytváří podmínky pro další vzdělávání pedagogických pracovníků, které je plánováno
s ohledem na současné potřeby školy a v dostatečné míře zohledňuje i potřeby a zájmy
vyučujících. Poznatky z absolvovaných vzdělávacích akcí si učitelé předávají v přísluš nýc h
předmětových komisích, případně pedagogických radách. Jejich praktické využití ve výuce
však není hospitační činností vedení školy cíleně ověřováno. V průběhu inspekční činnosti
se ve sledované výuce uplatnění získaných dovedností v oblasti metod a forem výuky,
formativního hodnocení a kritického myšlení projevilo jen částečně.
Poradenské služby ve škole jsou žákům i zákonným zástupcům poskytovány výchovno u
poradkyní, školní metodičkou prevence a od školního roku 2021/2022 jsou zajištěny rovněž
externí školní psycholožkou. O individuální konzultace se školní psycholožkou k řešení
různých problémů či nepříznivých životních situací projevují žáci školy mimořádný zájem.
Do vzdělávání žáků se pozitivně promítá funkční spolupráce školy se Spolkem rodičů
a přátel školy při Gymnáziu Josefa Božka a s externími partnery z oblasti prevence, péče
o žáky se speciálními vzdělávacími potřebami, podpory nadaných žáků a pořádání soutěží.
Realizace výměnných pobytů ve spolupráci s partnerskou střední školou ve Francii
podpořila rozvoj sociálních, jazykových a multikulturních dovedností žáků. Škola se účastní
projektu Erasmus+ zaměřeného na zvýšení odborné a pedagogické úrovně výuky.
V rámci projektu Me Health je škola zapojena do výměny zkušeností a příkladů dobré praxe
v oblasti podpory psychického zdraví žáků v postcovidovém období.
Prostorové a materiální podmínky školy odpovídají potřebám realizovaných školních
vzdělávacích programů a od poslední inspekční činnosti se jejich stav průběžně zlepšuje.
Došlo např. ke zřízení jazykových učeben, specializované odborné učebny fyziky a dalších
přírodovědných předmětů, multimediální učebny vybavené 3D tiskárnami, edukačními
roboty a programovatelnými drony. Byla vybudována nová sportovní hala s venkovním


2021/2022                                    2
hřištěm, workoutovým hřištěm a venkovní posilovnou. Rekonstruována byla učebna
hudební výchovy. V průběhu inspekční činnosti byly učebny i jejich vybavení účelně
využívány.
Žáci jsou pravidelně seznamováni s pravidly bezpečného chování a ochrany zdraví při
vzdělávání a souvisejících aktivitách. Úrazovost žáků má mírně klesající tendenci, vedení
školy provádí její rozbor a přijímá potřebná opatření. Školní stravování je zajištěno ve školní
jídelně, která je součástí školy. Nabízená strava je pestrá a nutričně vyvážená v souladu se
zásadami zdravé výživy.


                           Hodnocení průběhu vzdělávání
Průběh vzdělávání byl sledován hospitacemi ve třídách osmiletého i čtyřletého gymná zia ,
v obou oborech vzdělání byla výuka srovnatelná. Vzdělávání probíhalo v pozitivní pracovní
atmosféře se vzájemným respektem učitelů i žáků. Převažovala frontální výuka s řízeným
rozhovorem, v rámci kterého byli žáci vedeni k samostatnému odvozování nových
poznatků, vyjádření vlastního názoru a k argumentaci. V nižší míře byly zařazovány činnosti
podporující kritické myšlení a práci žáků s různými informačními zdroji. Vzdělávací cíle
byly zaměřeny převážně na získávání znalostí a dovedností, méně pozornosti bylo věnováno
formování postojů žáků. Vzdělávací obsah byl žákům prezentován srozumite lně
v návaznosti na již osvojené znalosti. Názornost a porozumění učivu bylo podpořeno vhodně
volenými pomůckami, využitím didaktické techniky, digitálních učebnic, videoukázek
i audionahrávek. Výběr zadávaných úloh vycházel z potřeb žáků, jejich řešení promyšle ně
zahrnovalo nové učivo, procvičení i rozšíření znalostí. Společným nedostatkem sledované
výuky bylo chybějící sebehodnocení a vzájemné hodnocení žáků jako součást ověření
dosažení stanoveného cíle výuky. Pouze výjimečně byla výuka diferencovaná podle
individuálních schopností žáků např. formou zadávání úkolů rozdílného rozsahu nebo
obtížnosti.
Při vzdělávání v českém jazyce byla frontální výuka vhodně doplněna samostatnou prací
žáků, případně v menším rozsahu spoluprací ve dvojicích. Průběžné dotazy vyučujíc íc h
podněcovaly žáky k přemýšlení, vyjádření jejich názorů i odvození nových poznatků
a uvádění vlastních příkladů. Důraz byl kladen na efektivní rozvoj čtenářské gramotnosti,
většina sledované výuky byla účelně založena na práci s texty a plnění úkolů souvisejíc íc h
s jejich rozborem a porozuměním. Méně příležitostí bylo v průběhu výuky vytvářeno pro
souvislejší řečové projevy žáků.
Při výuce cizích jazyků (anglického, německého, francouzského) bylo vytvářeno podnětné
jazykové prostředí. Vzdělávání probíhalo téměř výhradně v cílových jazycích a směřovalo
k praktickému využití osvojených kompetencí. V průběhu vzdělávání byly rozvíjeny
produktivní i receptivní jazykové dovednosti. Žáci byli vedeni k samostatnému vyhledá vá ní
informací z psaného i poslechového textu, velký důraz byl kladen na rozvoj řečových
dovedností žáků a jejich vzájemnou interakci. Gramatické učivo i slovní zásoba bylo účinně
upevňováno ve vlastních větách a příkladech. V hospitovaných jazycích žáci prokazovali
dobrou úroveň osvojených dovedností s kultivovaným projevem.
Ve společenskovědních předmětech a v zeměpise byla názornost učiva vždy vhodně
podpořena využitím didaktické techniky, obrazovým materiálem, mapami a videoukázka mi.
V průběhu vzdělávání dominovala frontální výuka s řízeným rozhovorem, která měla
ve většině sledované výuky za následek nerovnoměrné zapojení žáků s nízkou mírou jejich
aktivizace. Okrajově byly zařazovány kooperativní formy práce, při kterých však nebyly
plně využity možnosti vzájemné spolupráce žáků a příležitosti pro vzájemné hodnocení.


2021/2022                                     3
Ve výuce dějepisu a filozofie v rámci základů společenských věd se dařilo při práci s textem
účinně rozvíjet čtenářskou gramotnost, kritické myšlení a vyjadřovací schopnosti žáků.
Ve většině sledované výuky matematiky bylo vyvážené zastoupení výkladu nového učiva
a procvičování již osvojených znalostí. Účelně byla do výuky zařazována samostatná práce
žáků a plnění zadaných úkolů ve dvojicích. V průběhu vzdělávání byli žáci vedeni
k vyvozování obecných pravidel, diskuzi, vyslovení vlastního názoru a kladení dotazů, které
prohlubovaly pochopení učiva v širších souvislostech. V části sledované výuky účinně
přispěla k vysoké aktivizaci žáků i skupinová práce s využitím ozobotů, v rámci které bylo
efektivně rozvíjeno logické myšlení a dovednosti žáků v programování. Žáci byli vhodně
zapojeni do hodnocení své práce i společné práce ve skupině. V ojedinělém případě byl
zaznamenán dominující a pro žáky méně srozumitelný výklad učitele s minimální aktivní
účastí žáků.
Ve výuce přírodovědných předmětů (fyzika, chemie, biologie) bylo žákům učivo
předkládáno srozumitelně a vhodně aplikováno na příkladech z běžného života. K podpoře
názornosti efektivně přispívalo využití didaktické techniky, učebních pomůcek i zařazení
pokusu. Na žáky byly kladeny přiměřené požadavky vycházející z úrovně jejich znalostí
a dovedností. Výuka předmětu informatika a výpočetní technika byla založena převážně na
systematické samostatné práci se zohledněním individuálního pracovního tempa
a schopností jednotlivých žáků. Důraz byl kladen na praktické osvojení dovedností.
Sledovaná výuka tělesné výchovy se vyznačovala promyšlenou organizací, potřebná
pozornost byla věnována dodržování zásad bezpečnosti a prevenci úrazu. Zařazení vhodných
pohybových aktivit, kolektivních her a tance podporovalo motivaci žáků a jejich kladný
vztah k pohybu. Průběžná zpětná vazba a individuální přístup pedagogů účinně přispíva ly
k naplnění stanovených cílů.
Různorodá nabídka volitelných předmětů napříč obory (např. semináře čtením a psaním
ke kritickému myšlení, cizích jazyků, matematiky, programování, dějepisu, moderních
dějin, základů společenských věd, fyziky, chemie, biologie, geografie ) umožňuje žákům
profilovat se podle jejich zájmů, předpokládaného dalšího studia a odborné orientace.
V průběhu celého školního roku organizuje škola různé aktivity (např. sportovní kurzy,
besedy, přednášky, kulturní akce, exkurze a poznávací zájezdy), které doplňují běžnou
výuku a prohlubují znalosti i dovednosti žáků.


                          Hodnocení výsledků vzdělávání
Škola průběžně sleduje dosažené znalosti a dovednosti žáků a vyhodnocuje je
v pedagogických radách i předmětových komisích. Po období distančního vzdělávání škola
využila možnost dobrovolné účasti na ověření výsledků žáků vybraných ročníků osmileté ho
gymnázia v českém jazyce, matematice a anglickém jazyce. Žáci školy dosahují v průběhu
vzdělávání velmi dobrých studijních výsledků. Ve školním roce 2020/2021 prospělo 66 %
žáků s vyznamenáním, neprospěl jeden žák. Žákům se studijními obtížemi je poskytováno
individuální i skupinové doučování a možnost individuálních konzultací. Zákonní zástupci
jsou o prospěchu žáků informováni především prostřednictvím, funkčního elektronické ho
informačního systému, při pravidelných třídních schůzkách a případně osobních
konzultacích s vyučujícími.
K objektivnímu posouzení výsledků vzdělávání se škola dlouhodobě zapojuje do externího
testování. Zjištěné výsledky jsou v příslušných předmětových komisích analyzovány včetně
identifikace případných neúspěšně řešených úloh a podle potřeby jsou přijímána adekvátní
opatření k dalšímu směřování vzdělávacího procesu. Zpětnou vazbu na dosaženou úroveň


2021/2022                                    4
poskytovaného vzdělávání získává škola rovněž z úspěšnosti žáků u maturitních zkoušek
a při přijímacím řízení k dalšímu studiu. Ve společné části maturitní zkoušky jsou výsledky
žáků především v českém jazyce a cizím jazyce v průměru dlouhodobě lepší než průměr
stejného oboru vzdělání v České republice. K výsledkům maturitní zkoušky z matematik y,
které byly ve školním roce 2017/2018 horší než průměr stejného oboru vzdělání v České
republice, přijala škola účinná opatření. V dalších školních letech žáci každoročně vykazují
při ukončování vzdělávání stoprocentní úspěšnost. V dalším studiu na vysokých školách
pokračuje 90 % absolventů školního roku 2020/2021.
K minimálnímu výskytu rizikového chování žáků přispívají tematicky zaměřené preventivní
aktivity v průběhu celého vzdělávání, adaptační kurzy pro nové třídní kolektivy i možnost
využití on-line schránky důvěry. Školní psycholožka pracuje podle potřeby s třídními
kolektivy na vytváření a posilování pozitivních vazeb mezi žáky, které vedou k utváření
bezpečného klimatu třídy. Případné negativní projevy v chování žáků se škole daří včas
identifikovat a vhodně na ně reagovat. V období mimořádných opatření probíhaly pro
podporu psychické pohody žáků on-line třídnické hodiny a byl realizován workshop
s psychologem na téma duševní zdraví a stres.
Škola vytváří četné příležitosti k rozvoji sociálních a občanských kompetencí žáků,
k podpoře jejich iniciativy a sounáležitosti s komunitou města. V rámci mezigenerač níc h
aktivit žáci vzdělávali seniory ve využívání komunikačních technologií a setkávají se s nimi
k vzájemnému obohacení a výměně pohledů na různá témata. Dlouhodobě jsou žáci
zapojováni do dobročinných sbírek a aktuálně do humanitární sbírky, podílí se na
volnočasových aktivitách klientů stacionáře pro občany s mentálním postižením. Svou
kreativitu žáci uplatňují při tvorbě studentského časopisu „Božkopis“, který se úspěšně
umísťuje v regionálních i celostátních kolech soutěže školních časopisů. Vzájemné
předávání zkušeností i rozvoj prezentačních a komunikačních dovedností škola podporuje
pořádáním studentské konference, při které jsou představovány žákovské práce v rámci
mezinárodních projektů v oblasti přírodních věd. Spolupráce a vzájemné vztahy mezi žáky
různého věkového složení se pozitivně promítají do činnosti Studentského parlamentu.
V průběhu celého školního roku jsou žáci motivováni k účasti ve středoškolské odborné
činností, četných vědomostních olympiádách a různých soutěžích s postupem a umístě ním
na předních místech v regionálních kolech. Úspěšně reprezentují školu také v celostátníc h
soutěžích (např. recitační, Prezentiáda, Eurorebus, Mistrovství ČR žáků ve zpracování textů)
i na mezinárodní úrovni (Dějepisná soutěž gymnázií České republiky a Slovenské republiky,
Robotiáda). K rozvoji nadání žáků, jejich znalostí a praktických dovedností škola nabízí
možnost zapojit se do činnosti Sportovního klubu gymnázia a Středoškolského klubu
s nabídkou různorodých kroužků (chemický, matematický, dramatický, příprava k maturitě
a přijímacím zkouškám z matematiky a chemie, roboti a drony). Žáci s hlubším zájmem
o přírodní vědy se účastní přednášek a workshopů připravovaných vysokými školami. Ve
spolupráci s Cambridge Exams Center jsou pro žáky zajišťovány přípravné kurzy ke složení
mezinárodně uznávané jazykové zkoušky.
Na veřejnosti se škola úspěšně prezentuje prostřednictvím webových stránek, školních
sociálních sítí, organizováním Dne otevřených dveří nebo v regionálním tisku a televizi.
Škola je organizátorem vlastivědné soutěže Jak dobře znáš svůj kraj a soutěže finanč ní
gramotnosti Božkova kasička a na celostátní úrovni festivalu Umím francouzsky.




2021/2022                                    5
                                         Závěry
Vývoj školy
- Od poslední inspekční činnosti ve školním roce 2013/2014 došlo k výraznému zlepšení
  materiálních podmínek pro vzdělávání včetně podmínek pro výuku hudební a tělesné
  výchovy a k částečné obměně pedagogického sboru. Od školního roku 2021/2022 působí
  ve škole školní psycholožka, škola se zapojila do projektu Me Health zaměřeného na
  psychické zdraví žáků.


Silné stránky
- Žáci školy dosahují velmi dobrých výsledků v průběhu vzdělávání i při jeho ukončování,
  jsou úspěšní v soutěžích na celostátní úrovni. Se vzdělávacími výsledky škola efektivně
  pracuje.
- Žáci jsou zapojováni do četných školních i mimoškolních aktivit podporujících jejich
  komunikační, osobnostní a sociální dovednosti.
- Škola účinně podporuje psychické bezpečí žáků zajištěním služeb školní psycholožk y
  a účastí v projektových aktivitách.


Slabé stránky a/nebo příležitosti ke zlepšení
- Nižší rozsah zařazování vzdělávacích strategií k rozvoji kritického myšlení, postojů žáků
  a práce s různými informačními zdroji.
- Chybějící sebehodnocení žáků vzhledem ke vzdělávacím cílům, minimální uplatnění
  diferencovaných úloh zohledňujících individuální schopnosti žáků.
- Vedení školy cíleně neověřuje využití poznatků z dalšího vzdělávání pedagogickýc h
  pracovníků ve výuce. Jejich praktické zavádění do vzdělávání je uplatňováno v nižší
  míře.


Doporučení pro zlepšení činnosti školy
- Zavádět do výuky ve větší míře inovativní metody k podpoře aktivního učení žáků.
- Vytvářet v závěru hodin prostor pro sebereflexi žáků a zhodnocení jejich individuálního
  pokroku.
- Využívat diferencované úlohy podle individuálních schopností žáků.
- Ověřovat hospitační činností praktické využití získaných poznatků z dalšího vzdělává ní
  pedagogických pracovníků.
- Zaměřit vzájemné hospitace pedagogů na výměnu zkušeností s uplatněním osvědčených
  vzdělávacích strategií a nových poznatků ze vzdělávacích aktivit.



                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů přijmout adekvátní opatření k prevenci nedostatků zjištěných při


2021/2022                                   6
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Školní vzdělávací program pro osmileté gymnázium platný od 1. 9. 2019
 2.    Školní vzdělávací program pro osmileté gymnázium platný od 1. 9. 2021 (od prvního
       ročníku)
 3.    Školní vzdělávací program pro čtyřleté gymnázium platný od 1. 10. 2020
 4.    Příloha školního vzdělávacího programu čtyřletého a osmiletého gymnázia (volite lné
       a nepovinné předměty)
 5.    Výjimka z nejvyššího počtu žáků ve třídě ze dne 16. 11. 2021
 6.    Koncepce rozvoje školy 2020 – 2026
 7.    Výroční zpráva o činnosti školy za školní rok 2020/2021ze dne 11. 10. 2021
 8.    Plán dalšího vzdělávání pedagogických pracovníků na školní rok 2021/2022 platný
       od 1. 9. 2021
 9.    Roční plán environmentální výchovy na školní rok 2021/2022
10.    Záznamy z hospitační činnost ve školním roce 2020/2021 a 2021/2022 (vzorek)
11.    Zápisy z porad ve školním roce 2020/2021 a 2021/2022
12.    Zápisy z jednání předmětových komisí ve školním roce 2020/2021 a 2021/2022
       (vzorek)
13.    Školní preventivní strategie 2019 – 2023 ze dne 30. 8. 2020, Minimální preventivní
       program na školní rok 2021/2022 ze dne 29. 8. 2021
14.    Dokumentace žáků se speciálními vzdělávacími potřebami (vzorek)
15.    Personální dokumentace pedagogických pracovníků (vzorek)
16.    Školní matrika střední školy vedená ve školním roce 2021/2022 (vzorek)
17.    Dokumentace k finančním podmínkám školy vedená ve školním roce 2020/2021
       a 2021/2022 k datu inspekční činnosti (vzorek)
18.    Dokumentace školy k zajištění bezpečnosti a ochrany zdraví žáků vedená ve školním
       roce 2021/2022 (vzorek)
19.    Dokumentace k zajištění školního stravování vedená ve školním roce 2021/2022
       (vzorek)




2021/2022                                   7
                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Šárka Šustková, školní inspektorka,       Mgr. Šárka Šustková v. r.
 vedoucí inspekčního týmu
 Mgr. Petr Novotný, školní inspektor            Mgr. Petr Novotný v. r.
 Mgr. Kazimierz Worek, školní inspektor         Mgr. Kazimierz Worek v. r.
 Mgr. Jana Svačinová, školní inspektorka        Mgr. Jana Svačinová v. r.
 Bc. Marcela Zahradníková, kontrolní            Bc. Marcela Zahradníková v. r.
 pracovnice

V Ostravě 30. 3. 2022


Datum a podpis ředitele školy potvrzující projednání a převzetí inspekční zprávy


 RNDr. Tomáš Hudec,                             RNDr. Tomáš Hudec v. r.
 ředitel školy

V Českém Těšíně 4. 4. 2022




2021/2022                                   8
