                                  Česká školní inspekce
                                   Pražský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIA-1941/24-A
                                      Sp. zn. ČŠIA-S-230/24-A


Název                               Základní škola a gymnázium Leonardo V. Academy
Sídlo                               Dlouhá 713/34, Staré Město, 110 00 Praha 1
E-mail                              info@lvacademy.cz
IČO                                 17 129 648
Identifikátor                       691 015 937
Právní forma                        školská právnická osoba
Zastupující                         Mgr. Věra Komárová
Zřizovatel                          Renesanční spolek pro vzdělávání při Leonardo da
                                    Vinci Academy z.s., Dlouhá 713/34, 110 00 Praha 1
Místo inspekční činnosti            Dlouhá 713/34, Staré Město, 110 00 Praha 1
Inspekční činnost na místě          4. 6. 2024 − 7. 6. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného základní a střední
školou podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů. Inspekční činnost na žádost podle § 174 odst. 7 školského zákona.


                                         Charakteristika
Školská právnická osoba Základní škola a gymnázium Leonardo V. Academy (dále „škola“
nebo „instituce“) vykonává svoji činnost od 1. 9. 2022. Poskytuje vzdělávání v prvním
a druhém stupni základní školy, v denní formě oboru čtyřletého gymnázia a v navazujíc ím
zájmovém vzdělávání školní družiny a školního klubu. Školní vzdělávací programy (dále
„ŠVP“) kombinují české kurikulum se zahraničními vzdělávacími koncepty, mj. Pearson
Edexcel International, a umožňují žákům v základním i středním vzdělávání získat kromě
českého vysvědčení také mezinárodní certifikované hodnocení v daných předmětech. Školu
charakterizuje integrovaná výuka některých vyučovacích předmětů a anglického jazyka (tzv.
metoda CLIL), projektová činnost i podpora jazykových kompetencí žáků, např. druhý cizí
jazyk (španělský, německý, francouzský) a konverzace.
Instituce sídlí v pronajaté nově zrekonstruované budově v historickém centru Prahy.
Komorní vzdělávací prostředí s nižším počtem žáků ve třídách umožňuje individuá lní
přístup a rozvoj potenciálu žáků, mj. i prostřednictvím volitelných předmětů a kroužků.
K termínu inspekční činnosti se v devíti ročnících základní školy vzdělávalo celkem 91
žáků, ve třech třídách (první a druhý ročník) gymnázia studovalo 59 žáků. Zájmové
vzdělávání bylo poskytováno 32 účastníkům školní družiny a 40 účastníkům školního klubu.
Přibližně třetinu žáků školy tvoří žáci s odlišným mateřským jazykem nebo z bilingvníc h
rodin. V souladu s faktickým stavem a plánovaným rozvojem školy byl od 1. 9. 2024
navýšen nejvyšší povolený počet žáků v základní škole (100) i v gymnáziu (180).
Od roku 2022 má instituce akreditaci British School Overseas (Britské školy v zahranič í).
V roce 2024 získala i osvědčení mezinárodního programu International Baccalaureate
Diploma Programme, v jehož závěru žáci získávají mezinárodní maturitu.


                         Hodnocení podmínek vzdělávání
Ředitelka školy (dále „ředitelka“) je zároveň zřizovatelkou a svoji funkci zastává od 1. 9.
2021. S využitím svých manažerských schopností vytvořila odpovídající organizač ní,
prostorové, materiálně-technické zázemí i personální podmínky pro realizaci vzdělává ní
v nově založeném subjektu. Reálně stanovená koncepce vychází z moderních výukovýc h
trendů, propojuje mezinárodní i české kurikulum a systémově podporuje celostní učení
v obou vzdělávacích cyklech. Nedílnou součástí vize školy je i budování respektující kultury
a sdílení společných hodnot, což se promítá v její komunitní atmosféře a vizuální úpravě
školního prostředí, např. motivační kréda významných osobností. Dílčí koncepční záměry
se daří postupně naplňovat, mj. systémovou podporou výuky cizích jazyků, rozvojem
klíčových kompetencí žáků formou četné projektové i zájmové činnosti nebo účinnou
spoluprací s regionálními kulturně-sociálními partnery. Charakteristickým rysem je také
aktivní zapojení žáků, učitelů a rodičů do života školy, např. veřejné prezentace výstupů
žáků, charitativní a kulturní aktivity. Příležitost ke zlepšení představuje rozpracování
strategie přípravy žáků k české maturitní zkoušce, zefektivnění kontrolních mechanis mů,
popř. i využití možnosti evaluace školy jednotlivými aktéry vzdělávání.
Nastavená organizační struktura vymezuje kompetence pracovníků v oblasti pedagogického
vedení českého i mezinárodního programu (tři zástupci ředitelky), poradenského pracoviště,
administrativně provozních i manažerských pozic. Rozdělení funkcí umožňuje plynulý chod
školy, snižuje administrativní zátěž pedagogů, zároveň ale klade zvýšené nároky na
vzájemnou koordinaci činností a jejich následnou kontrolu. Fungující nástroj plánování,
vzájemného přenosu informací, podpory žáků i učitelů představuje vnitřní a vnější
elektronický systém, např. úložiště stěžejních dokumentů, jednotná výuková platforma .
Uplatňovaný způsob řízení je převážně funkční a vychází z jasného stanovení odpovědnosti
pracovníků za svěřené oblasti i pravidelné komunikace všech pedagogů, mj. metodické
orgány, pedagogická rada. Ředitelka si ponechává klíčové rozhodovací i kontrolní
pravomoci a ve spolupráci s užším vedením školy koordinuje výchovně vzdělávací proces
a podílí se na monitorování jeho kvality. Dostatečně četná hospitační činnost je zaměřena,


                                            2/9
mj. na ověřování metodiky CLIL i kvalitu výuky nových učitelů. Poskytovaná individuá lní
zpětná vazba obvykle vyúsťuje v doporučení ke zlepšení pedagogické práce. Pro
zefektivnění vzdělávacích strategií na úrovni školy je ale žádoucí zacílit hospitace na
konkrétně definované cíle s následným ověřením kvalitativního pokroku učitele.
Škola má nastavená pravidla a mechanismy k organizování vlastní činnosti. Z inspekčníc h
zjištění ale vyplynulo, že některé stanovené postupy nebyly v souladu s přísluš nými
právními předpisy (zpoplatnění zápisu k povinné školní docházce i přijímacího řízení na
střední školu), nebo vymezenými povinnostmi (nevykonávání přímé pedagogické činnosti
ředitelkou školy). Nižší účinnost kontrolních mechanismů na úrovni školy se projevila také
v dílčích nedostatcích v povinné dokumentaci. Tato zjištěná pochybení byla odstraněna
v průběhu inspekční činnosti, např. aktualizace formy konání profilové části maturitní
zkoušky v ŠVP gymnázia, organizace povinně volitelných a nepovinných předmětů.
Vedení školy klade při výběru nových pedagogů důraz na ztotožnění se s vizí školy
i potřebnou jazykovou vybavenost. Vzdělávání zajišťuje pedagogický tým s příznivo u
věkovou strukturou, který tvoří 32 pracovníků. Přibližně třetina učitelů působí souběžně
v základní škole i gymnáziu. Efektivní využívání lidských zdrojů umožňuje kvalitně
realizovat jazykovou profilaci (sedm rodilých mluvčích), zájmové vzdělávání (část učitelů
se podílí na chodu školní družiny nebo školního klubu) i personální podporu ve výuce (tři
školní asistenti). Šest pedagogických pracovníků, kteří nesplňují předpoklady odborné
kvalifikace, vykonává svou činnost na dobu nezbytně nutnou a v nezbytném rozsahu.
Ředitelka usiluje o získání kvalifikované náhrady. Začínajícím a nově nastupujícím učitelům
je poskytována metodická a organizační podpora v rámci adaptačních plánů. Pomoc směřuje
zejména do oblasti praktické realizace metodiky CLIL a certifikovaného způsobu hodnocení
žáků. Posilování společných hodnot a spolupráce učitelů probíhá formou teambuildingu.
Další vzdělávání pedagogických pracovníků vychází ze specifik školy a reaguje na aktuální
potřeby, např. hromadné semináře mezinárodních výukových programů, zvládnu tí
funkcionalit školního informačního systému, bezpečné vzdělávací prostředí. Nedílnou
součástí posilování pedagogických kompetencí je i supervizní činnost externích odborníků
v oblasti plánování, didaktiky výuky a formativního hodnocení žáků. Z inspekčních zjištění
je zřejmá potřeba implementace těchto postupů do výuky některými učiteli.
Finanční, materiální, prostorové a hygienické podmínky umožňují realizaci všech ŠVP na
požadované úrovni. Vzdělávání probíhá v kultivovaném prostředí, na jehož estetické úpravě
se podílejí také žáci. Finanční zdroje zřizovatele i zapojení školy do dotačního programu
přispívá k vybavenosti digitální technikou a k podpoře vzdělávání žáků, např. sociální
i prospěchová stipendia. Nově renovovaná budova disponuje vhodnými prostorami pro
výuku, zájmovou i pohybovou činnost (kmenové třídy s prezentační technikou
a didaktickými pomůckami, odborné pracovny pro výuku estetickovýchovných předmětů,
gymnastický sál). V souladu s koncepčními záměry je potřebné dovybavení materiálně-
technického zázemí pro výuku přírodovědných předmětů (laboratoř). Komunitní prostředí
školy podporuje multifunkční vnitřní atrium, relaxační zákoutí i moderní knihovna se
studovnou. Tělovýchovné aktivity jsou realizovány také v pronajatých prostorách a na
venkovních sportovištích. Stravování žáků je zajištěno smluvně externím dodavatelem ve
výdejně školy. Vstup do budovy je zabezpečen elektronickým docházkovým systémem
a recepcí s celodenním personálním obsazením.
                          Hodnocení průběhu vzdělávání
K realizaci ŠVP v obou vzdělávacích cyklech napomáhá promyšlená organizace výuky
(vnitřní diferenciace jazykových skupin, spojování tříd a skupin napříč ročníky), integrace



                                            3/9
obsahu daného předmětu a anglického jazyka i sloučení vzdělávacích oblastí do vyučovac ího
předmětu, např. přírodní vědy, společnost. Individuální potenciál žáků je podporován
formou volitelných předmětů, mj. drama, jóga, kreativní psaní, i v rámci rozšiřujíc íc h
vzdělávacích aktivit nebo kroužků. K naplňování „renesančního“ konceptu vzdělává ní,
formování kulturního povědomí žáků a jejich osobnostně sociálnímu rozvoji přispívají
celoškolní projekty a filantropické aktivity, např. Praha je naše učebna, Pomáháme si.
Společným znakem sledovaných hodin bylo účelné využívání materiálně-technické ho
vybavení a personálního zajištění výuky, např. elektronické i grafické výukové materiály,
tandemová výuka zahraničního a českého učitele, podpora školních asistentů ve třídách
prvního stupně základní školy. Převážná část vyučování probíhala v příznivé pracovní
atmosféře, žáci vesměs dodržovali nastavená pravidla vzájemné spolupráce.
Charakteristickým rysem bylo přirozené používání bilingvní komunikace (bezprostřední
přechod mezi mateřským a cizím jazykem) jak ve výuce obou vzdělávacích cyklů, tak
i v běžné školní praxi. Účinnost výuky byla částečně ovlivněna kvalifikovaností a mírou
pedagogických zkušeností učitelů, což se projevovalo v odlišné metodické propracovanosti
a individualizaci vzdělávání.
Ve sledované výuce prvního stupně základní školy převažovaly zdařilé hodiny s jasně
vymezeným vzdělávacím cílem, efektivně využitým časovým prostorem s promyšle ným
prolínáním náročnějších činností a odpočinkových aktivit. Vzdělávací strategie vhodně
podporovaly rozvoj vědomostí a dovedností žáků, kreativity a využití jejich zkušeností
z reálného života. Účinnost didaktických postupů zvyšovalo pestré střídání metod a forem
práce, zařazení činnostního a prožitkového učení i využití didaktických her k procvičování
učiva. Žáci prokazovali odpovídající jazykové dovednosti, schopnost používat cizí jazyk
v běžných komunikačních situacích a uplatnit své komunikativní i sociální kompetence,
např. vzájemné učení, kooperativní formy práce. Učitelé ve spolupráci s asistenty
poskytovali žákům dostatečný časový prostor pro vypracování úkolů, dotazy i organizač ní
nebo individuální podporu. Přiměřená náročnost odpovídající věku a předpokladům žáků
nebo formativní zpětná vazba byla uplatněna zejména v prvním a pátém ročníku, např.
zadání gradovaných úloh, hodnocení učebního pokroku ve spolupráci se žáky. Efektivitu
didaktických postupů v části hodin snižovaly některé organizační a metodické nedostatky,
např. předimenzovanost činností, absence obsahové a časové diferenciace vzhlede m
ke studijním předpokladům žáků ve třídách spojených ročníků, nevyužití prostoru
k závěrečnému vyhodnocení práce žáků nebo vrstevnickému kriteriálnímu hodnocení.
Učitelé rovněž v menší míře věnovali pozornost hygieně sezení, upevňová ní
grafomotorických návyků a podpoře souvislého písemného nebo mluveného projevu žáků.
Převážná část hospitovaných hodin druhého stupně základní školy a prvního ročníku
gymnázia se vyznačovala promyšlenou strukturou, účelností didaktických postupů,
propojováním mezipředmětových vazeb a interdisciplinárních přesahů. Vzdělávací strategie
vycházely především z vědomostí i dovedností žáků a částečně také propojovaly učivo
s aktuálním společenským děním nebo regionálními tématy. Širší škála metod (názorně
demonstrační, dovednostně praktické), častější střídání aktivit (brainstorming, myšlenko vé
mapy, poslech) i zařazování kooperativních činností vedlo k aktivnějšímu zapojení žáků do
procesu učení a v některých případech i k evaluaci jejich vlastního pokroku, např. reflexivní
dotazník, vzájemné hodnocení výstupů žáků. Koordinovaná spolupráce zahranič ního
a českého učitele s využíváním vícejazyčných materiálů rovnoměrně podporovala rozvoj
receptivních i produktivních řečových dovedností žáků i potřebné osvojení obsahu učiva.
Účelně byla využita i práce s chybou a v některých hodinách také cílená individuá lní
podpora žáků s nižší znalostí českého nebo anglického jazyka, např. odlišná a redukovaná
zadání úkolů, specializované učebnice a tablety. Pouze v menší části výuky ale učitelé


                                            4/9
uplatnili komplexní práci s českým textem odpovídající délky a náročnosti k podpoře
čtenářské gramotnosti žáků. Učitelé častěji preferovali dialogickou metodu s možností
žákovské diskuze k probíraným tématům. Jen v menší míře ale vyžadovali obsahově
náročnější komunikaci pro souvislejší vyjádření žáků v českém jazyce, např. komentování
postupu a výsledků své práce, vyhodnocení vzdělávacího cíle ve spolupráci se žáky. Naopak
iniciativu a motivaci žáků vhodně podporovala možnost volby úkolů podle svých schopností
a zájmu, např. výtvarné a hudební aktivity nebo prezentace vybrané knihy. Rovněž digitá lní
technologie byly zařazeny s ohledem na vzdělávací obsah a stanovený cíl (naukové video,
prezentace). Žáci obvykle na požadované úrovni aplikovali své znalosti a dovednosti, byli
vedeni k používání odborné terminologie a využívání mezipředmětových souvislostí při
práci s předloženými elektronickými nebo grafickými materiály. Méně často ale samostatně
vyhledávali a kriticky vyhodnocovali informace získané z různých zdrojů. Průběžně
poskytovaná zpětná vazba byla v některých případech vhodně doplněna společným
vyhodnocením přínosu pro další učení. V malé části sledovaných hodin byly zazname ná ny
dílčí metodické a didaktické nedostatky, které snižovaly motivaci žáků k danému předmětu
a vedly k jejich nerovnoměrnému zapojení do vyučování, např. převaha frontální výuky bez
potřebné individualizace podle možností a potřeb žáků, nedostatečné ověřování zvládnutí
postupu všemi žáky nebo malá provázanost nového učiva s již osvojenými znalostmi žáků.
Zájmové vzdělávání ve školní družině a školním klubu vhodně navazuje na vyučování a je
přiměřeně časově i organizačně rozvrženo. Zařazované aktivity v rámci odpočinkové,
spontánní i řízené činnosti reagují na potřeby i zájem účastníků, např. možnost přípravy na
výuku, práce s nadanými žáky, doučování. Oba vzdělávací programy účelně doplňují
zájmové kroužky, které přispívají k rozvoji individuálních dovedností a skupinových zájmů
účastníků, mj. umělecké, sportovní, jazykové a literárně dramatické aktivity.


                         Hodnocení výsledků vzdělávání
Ke zvládnutí specifik českého i mezinárodního studijního programu, k utváření příznivé ho
vzdělávacího prostředí a budování sounáležitosti žáků se školou napomáhají cíleně
zařazované aktivity, mj. adaptační kempy, zimní soustředění, třídní projekty, týdenní
shromáždění (assembly) nebo školní ročenka. Tematicky zaměřené celoškolní projekty
napříč ročníky přispívají k formování postojů žáků a sdílení kulturních zvyklostí.
Individuální i skupinové výsledky vzdělávání žáků jsou pravidelně vyhodnocovány v rámci
pedagogické rady a projednávány s rodiči, mj. i na tripartitních setkáních. K posouzení
dosahovaných výstupů žáků v základním i středním vzdělávání škola využívá různé
hodnoticí nástroje, např. ústní a písemné ověřování, praktické výstupy a portfolia prací.
Uplatňované postupy vycházejí z kombinace sumativního a certifikovaného hodnocení.
Standardní klasifikace žáka známkou na českém vysvědčení je doplněna kriteriálním
hodnocením v mezinárodním programu ve všech předmětech. Jeho nedílnou součástí je také
slovní hodnocení v anglickém jazyce umožňující posouzení individuálního pokroku žáka.
V souladu s realizovaným konceptem vzdělávání konali v tomto školním roce poprvé žáci
druhého ročníku gymnázia i externě hodnocené certifikované zkoušky z určených
a volitelných předmětů. Vzhledem k čtyřletému gymnaziálnímu cyklu je rovněž žádoucí
rozpracovat na úrovni školy strategie přípravy žáků k české maturitní zkoušce.
Ve sledovaném období existence školy (uzavřený školní rok 2022/2023 a první pololetí
školního roku 2023/2024) dosahovali žáci odpovídajících celkových výsledků. V základní
škole prospělo s vyznamenáním v průměru 80 % žáků, v gymnáziu přibližně polovina,
neprospívající žáci se neobjevili. Rovněž vykázaná absence žáků dosahuje přijatelnýc h


                                           5/9
hodnot (v základní škole v průměru 40 a v gymnáziu 60 omluvených hodin na žáka za
pololetí), neomluvené hodiny se nevyskytovaly. Z výběrového zjišťování ČŠI ve školním
roce 2022/2023 vyplynulo, že žáci devátého ročníku dosáhli v oblasti výchovy ke zdraví
průměrných výsledků, ve čtenářské gramotnosti pak podprůměrných hodnot. Zpětnou vazbu
poskytuje škole i četná účast žáků v soutěžích různého zaměření. V rámci projektu Cena
Leonarda da Vinci jsou žáci motivačně oceňováni nejen za svůj výkon, ale i za kreativitu
a originální řešení v oblastech umění, vědy a sportu.
Systém poradenských služeb se postupně utváří a vymezuje optimální fungo vá ní
poradenských pracovníků při zajišťování podpůrné, preventivní, psychologické a kariérní
péče (metodička prevence a výchovná poradkyně bez specializačního studia, koordinátorka
inkluze a externí školní psycholožka). Škola reflektuje různé vzdělávací potřeby žák ů
(k termínu inspekce 10 žáků se speciálními vzdělávacími potřebami a 55 žáků s odlišným
mateřským jazykem) a poskytuje jim podpůrná opatření podle doporučení školského
poradenského zařízení nebo vlastní diagnostiky, např. plány pedagogické podpory, úprava
výukových a hodnoticích postupů, skupinové a individuální doučování nebo diferenco va ná
jazyková podpora. Z inspekčních zjištění je zřejmé, že poskytovaná pomoc žákům
s potřebou podpůrných opatření je převážně funkční. Většina těchto žáků vesměs dosahovala
srovnatelných studijních výsledků s ostatními žáky třídy, horší prospěch vykázali pouze
jednotlivci, mj. i v souvislosti se zvýšenou absencí z důvodu zdravotních problémů.
Uplatňované podpůrně-preventivní mechanismy jsou realizovány v úzké spolupráci
poradenských pracovníků s třídními učiteli i ostatními pedagogy a vhodně využíva jí
personální, materiální a organizační podmínky školy, např. nižší počet žáků ve třídách,
komunitní kruhy, školní asistenti a elektronické výukové materiály. Témata prevence
sociálně patologických jevů i kariérního směřování žáků prolínají do vzdělávacích obsahů
některých předmětů, třídních programů a mimoškolních akcí. Identifikované vzdělávac í
nebo výchovné problémy jednotlivců a tříd jsou řešeny podle jejich závažnosti a v souladu
se stanovenými postupy, např. jednání s rodiči, zapojení externích odborníků nebo realizace
cílené intervence v třídním kolektivu. Vedení školy na základě svých zjištění přijímá dílčí
úpravy školního řádu, např. zpřesnění pravidel pro ukládání kázeňských opatření.


                                          Závěry

Silné stránky
Základní škola a gymnázium
– koncepční systémová podpora výuky cizích jazyků s účinnou spoluprací českého
  a zahraničního učitele a využíváním anglického jazyka jako komunikačního prostředk u
  v běžné školní praxi (1.1)
– kultivované vzdělávací prostředí s komunitní atmosférou a aktivním zapojením žáků,
  učitelů a rodičů do života školy (2.2)
– cílené zapojování žáků do projektové výuky, pestré zájmové činnosti a týmové
  spolupráce podporuje jejich všestranný osobnostní rozvoj a sociální kompetence (4.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
Základní škola



                                            6/9
– v části výuky nižší míra zohledňování individuálních vzdělávacích potřeb i předpokladů
  žáků mladšího školního věku a menší využití příležitostí k evaluaci učebního pokroku
  žáků v závěru vyučovací hodiny nebo formou kriteriálního vzájemného hodnocení (4.3)
Základní škola a gymnázium
– méně účinný kontrolní systém v oblasti řízení pedagogického procesu, vedení přísluš né
  dokumentace a využívání závěrů z vlastní hospitační činnosti (2.1)
– méně časté zařazování práce s různými informačními zdroji včetně jejich samostatného
  kritického vyhodnocování žáky, menší podpora čtenářské gramotnosti a souvislé ho
  mluveného projevu žáků v českém jazyce v části vyučovacích hodin (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– zvýšit účinnost kontrolních mechanismů v oblastí pedagogického řízení a vedení povinné
  dokumentace, zaměřit hospitační činnost na konkrétně definované cíle s vyhodnocením
  pokroku pedagogické práce a nadále poskytovat metodickou podporu některým
  vyučujícím
– více diferencovat vzdělávací obsah ve třídách spojených ročníků a vzhlede m
  k individuálním potřebám žáků, častěji zapojovat žáky do evaluačních aktivit
  a podporovat jejich hodnoticí dovednosti
– u žáků mladšího školního věku věnovat větší pozornost dodržování grafomotorick ýc h
  zásad a hygieny sezení, soustavněji podporovat jejich písemný i mluvený projev
– ve výuce jednotlivých předmětů více využívat vzdělávací postupy zaměřené na
  samostatné kritické vyhodnocování informací žáky, systematickou práci s textem
  odpovídající náročnosti a souvislé ústní vyjadřování žáků v českém jazyce
– rozpracovat strategie přípravy žáků ke společné a profilové části maturitní zkoušky,
  zvážit možnost realizace evaluačních dotazníkových šetření na úrovni školy
– nadále usilovat o zabezpečení výuky kvalifikovanými pedagogy, zajistit absolvování
  specializačního studia pracovníků školního poradenského pracoviště
– v souladu s koncepčními záměry pokračovat v materiálně-technickém dovybavení školy
  k výuce přírodovědných předmětů a laboratorních cvičení
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.
                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).




                                            7/9
           Seznam dokladů, o které se inspekční zjištění opírají
 1.   Jmenování do funkce ředitelky školy ze dne 1. 9. 2021
 2.   Rozhodnutí MŠMT č. j.: MSMT-976/2022-14 ve věci zápisu Základní školy
      a Gymnázia Leonardo da Vinci Academy do rejstříku škol a školských zařízení
      s účinností od 1. 9. 2022 (včetně zápisu do funkce ředitelky školy)
 3.   Rozhodnutí MŠMT ze dne 11. 1. 2024, 26. 4. 2024 a 16. 5. 2024 ve věci zápisu změny
      údajů vedených v rejstříku (zápis místa poskytovaného vzdělávání, adresy, stanovení
      nejvyššího počtu žáků v oboru)
 4.   Školní řád Základní školy a gymnázia Leonardo V. Academy a vnitřní řády školní
      družiny a školního klubu, platné k termínu inspekce
 5.   Školní vzdělávací program Škola 21. století pro základní školu platný od 9. 4. 2024
 6.   Školní vzdělávací program Škola 21. století pro čtyřleté gymnázium, denní forma
      studia, platný od 9. 4. 2024
 7.   Školní vzdělávací programy školní družiny a školního klubu platné od 9. 4. 2024
 8.   Záznamy z jednání pedagogické rady, školní roky 2022/2023 a 2023/2024 vedené
      k termínu inspekční činnosti
 9.   Vybraný vzorek ze školní matriky vedený k termínu inspekční činnosti
10.   Výběr z personální dokumentace vedené k termínu inspekční činnosti
11.   Výroční zpráva, školní rok 2022/2023
12.   Výběr z třídních knih, školní rok 2023/2024, vedených k termínu inspekční činnosti
13.   Rozvrh vyučovacích hodin, školní rok 2023/2024, platný k termínu inspekční činnosti
14.   Portfolio výchovného poradenství a primární prevence vedené ve školním roce
      2023/2024
15.   Rozpočet školy a finanční vypořádání dotací ze státního rozpočtu za rok 2023


                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                          8/9
Složení inspekčního týmu a datum vyhotovení inspekční zprávy

 Mgr. Petra Stoklasová, školní inspektorka, vedoucí inspekčního týmu
 Mgr. Iva Hlásenská, školní inspektorka
 Mgr. Romana Jůnová, školní inspektorka
 Ing. Ivana Černá, kontrolní pracovnice


17. 6. 2024




                                          9/9
