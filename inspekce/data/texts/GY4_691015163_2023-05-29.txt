                                    Česká školní inspekce
                                  Jihomoravský inspektorát
_________________________________________________________________________________________________________ ___




                         IN S P E K Č N Í ZP R ÁVA
                                          Čj. ČŠIB-1385/23-B


Název                                ScioŠkola Brno - střední škola, s.r.o.
Sídlo                                Hudcova 367/78, Medlánky, 612 00 Brno
E-mail                               stredbrno@scioskola.cz
IČO                                  11754729
Identifikátor                        691015163
Právní forma                         společnost s r.o.
Zastupující                          Mgr. Hana Šeráková
Zřizovatel                           scio s.r.o., Pobřežní 658/34, Karlín, 186 00 Praha 8
                                     IČ: 10779442
Místo inspekční činnosti             Hudcova 367/78, Medlánky, Brno
Inspekční činnost na místě           29. 5. 2023 − 31. 5. 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Inspekční činnost na žádost podle § 174 odst. 7 ve smyslu odst. 2 písm. b), c) zákona
č. 561/2004 Sb., o předškolním, základním, středním, vyšším odborném a jiném vzdělává ní
(školský zákon), ve znění pozdějších předpisů.
Zjišťování a hodnocení podmínek, průběhu a výsledků vzdělávání podle školního
vzdělávacího programu.
Zjišťování a hodnocení naplnění školního vzdělávacího programu.
                                   Charakteristika
ScioŠkola Brno - střední škola, s.r.o. (dále „škola“) vykonává činnost střední školy
od 1. 9. 2022, poskytuje vzdělání v oboru 79-41-K/41 Gymnázium. Ke dni 30. 9. 2022
evidovala 37 žáků, v průběhu školního roku postupně přestoupili do školy další žáci, takže
v době inspekční činnosti se ve škole vzdělávalo celkem 53 žáků ve třech ročnících. Z toho
přibližně 15 % bylo žáků se speciálními vzdělávacími potřebami (dále „SVP“). Škola je
součástí sítě ScioŠkol, ve vzdělávání žáků uplatňuje společnou filozofii a principy založené
zejména na individuálním přístupu a přenesení velké míry odpovědnosti za vlastní
vzdělávání na žáky.
Vzdělávání je realizováno v části budovy (v samostatném podlaží) na ulici Hudcova,
s výjimkou výuky tělesné výchovy, která je zajištěna v pronajaté tělocvičně jiného subjektu.
Žáci mají možnost stravovat se ve školní jídelně v blízké základní škole.


                         Hodnocení podmínek vzdělávání
V průběhu inspekční činnosti bylo patrné, že stanovenou základní vizi poskytovaného
vzdělávání škola úspěšně uskutečňuje a všichni zaměstnanci se s ní ztotožňují. Strategický
plán s konkrétními cíli pro první rok provozu školy se postupně podařilo z velké části
naplnit. Řízení školy je založeno na participaci všech pracovníků. Část kompetencí
a odpovědnosti za dílčí oblasti vzdělávání ředitelka školy přenesla na jednotlivé pedagogy
(ve škole nazývané průvodci). Realizované mechanismy pro sledování a vyhodnoco vá ní
vzdělávacího procesu jsou funkční, dílčí nedostatky se vyskytly v kontrolním systému při
vedení dokumentace žáků. Škola usiluje o objektivní autoevaluaci využitelnou pro vlastní
rozvoj. Pravidelná hospitační činnost prováděná vedením školy a vzájemně mezi pedagogy,
opakované získávání zpětné vazby k činnosti školy od žáků i jejich zákonných zástupců,
využívání externí supervize a především stálá komunikace pedagogického sboru
o vzdělávacím pokroku žáků umožňuje přijímat účinná opatření pro zkvalitňo vá ní
poskytovaného vzdělávání.
Školní vzdělávací program (dále „ŠVP“) odpovídá koncepčnímu pojetí vzdělávání ScioŠkol,
akcentuje především rozvoj klíčových kompetencí žáků rozpracovaných do tzv.
sciokompetencí. Do učebního plánu jsou zařazeny předměty, jejichž vzdělávací obsah je
tvořen z více vzdělávacích oblastí. ŠVP nevymezuje očekávané výstupy do konkrétních
ročníků, žáci mají ve značné míře možnost volit, v jakém pořadí je budou dosahovat. Škola
jejich naplňování u jednotlivých žáků eviduje.
Na chodu celé školy se žáci aktivně podílí a spoluvytváří příjemné a podnětné prostředí
pro své vzdělávání. Škola jim nadstandardním způsobem umožňuje rozhodovat o všech
věcech, které se jich týkají. Stanovená a uplatňovaná pravidla školy založená
na demokratických principech tvoří vhodné podmínky pro sdílení názorů, společné řešení
problémů a komunikaci všech aktérů vzdělávání. Zapojení žáků do aktivit v rámci
realizovaných forem vzdělávání, jako jsou shromáždění, kolej, služba, pracovní skupiny
nebo mentorské kruhy posiluje jejich odpovědnost a účinně rozvíjí důležité klíčové
kompetence, zejména sociální a občanské.
Cílenou pozornost věnuje škola personálním podmínkám pro vzdělávání. Na základě
propracovaného několikastupňového systému pro výběr pedagogického sboru se vedení
školy podařilo vytvořit spolupracující tým aktivních a motivovaných pedagogů. Většina
z nich splňuje požadavky na odbornou kvalifikaci, v některých vzdělávacích oblastech se
výuku aktuálně nepodařilo zajistit pedagogy s příslušnou odborností. Vedení školy vytváří
výborné podmínky pro konstruktivní komunikaci a kooperaci všech pracovníků. Sdílení


                                            2/7
informací, zkušeností a vzájemné vyhodnocování pedagogické práce probíhá různými
způsoby a formami uvnitř školy i mimo ni (při pravidelných nebo diskuzních poradách,
individuálních pohovorech, společném vzdělávání i neformálních setkáních). Pro profesní
rozvoj každého pedagoga je efektivně využíván především promyšlený systém podpory sítě
ScioŠkol, a to zejména v adaptačním období nových průvodců.
Poradenské služby ve škole zajišťuje výchovná poradkyně, která je zároveň metodičkou
prevence rizikových jevů. Informace o žácích se SVP jsou efektivně předávány ostatním
pedagogům. V souladu s koncepčními principy školy pedagogové věnují adekvátní
pozornost identifikaci a naplňování individuálních potřeb všech žáků, nejen těch s potřebou
podpůrných opatření. Pro prevenci nežádoucích jevů realizuje škola minimální preventivní
program vhodně provázaný se vzdělávacím obsahem výuky. Vzhledem k jednotnému
prosociálnímu přístupu všech pedagogů se přirozeně daří tento program aplikovat
do běžných denních situací a minimalizovat případné problémy. Pro řešení individuálníc h
záležitostí nebo vztahů v kolektivu mají žáci dostatek vhodných příležitostí a adekvátní
podporu při pravidelných setkání koleje (stálá skupina žáků s průvodcem) nebo v rámci
mentorského vedení. Náležitá pozornost je věnována zejména adaptaci žáků na nové školní
prostředí.
Vedení školy ve spolupráci se zřizovatelem usiluje o optimální materiální podmínky
pro vzdělávání. Dobře vybavené učebny a další komfortně uzpůsobené prostory odpovídají
studijním i psychohygienickým potřebám žáků a přispívají k celkovému příjemné mu
klimatu školy. Pro výuku vzdělávací oblasti Člověk a příroda však ve škole chybí speciální
učebna nebo dostatečné vybavení potřebnými přístroji a didaktickými pomůckami, a to
zejména pro praktické činnosti žáků (laboratorní práce, cvičení). Jejich absence omezuje
možnost uplatnit některé vzdělávací strategie vhodné pro přírodovědné zkoumání.


                          Hodnocení průběhu vzdělávání
Výuka je organizována specifickými formami (tzv. učebními formáty), a to především
kurzy, ateliéry, huby (týdenní prostor pro zvolené téma), mentorskými kruhy a samostudie m
(tzv. samorostem). Jednou z pravidelně zařazovaných forem je také služba, kdy se tým žáků
stará o běžný chod školy. Žáci si tak praktickým způsobem osvojují klíčové kompetence při
plnění plánovaných úkolů i řešení každodenních situací. Naplňování ŠVP je zajištěno
i dalšími aktivitami s různým zaměřením, jako jsou besedy, workshopy, exkurze a další
společné akce. Na jejich organizaci i samotném uskutečnění se většinou ve velké míře podílí
samotní žáci. Způsob realizace ŠVP umožňuje žákům zapojovat se do nabízenýc h
výukových aktivit podle jejich individuálního zájmu a stanovených priorit. Hlavní
odpovědnost za vlastní učení je tak převedena na žáka, což odpovídá koncepci a záměru
školy.
Ve sledované výuce byly často spojovány různé vzdělávací oblasti nebo obory, žáci se učili
komplexně a v souvislostech. Vzdělávací obsah byl výrazným způsobem provázán
s reálným životem a aktuálními problémy či tématy. Většina žáků se do výuky zapojovala
a aktivně se podílela na jejím průběhu. Konstruktivistický přístup uplatňovaný v převážné
části hospitované výuky umožňoval žákům získávat nové znalosti a dovednosti na základě
vlastních zkušeností a poznání. Dostatek příležitostí a podnětů měli žáci k rozvoji kritického
myšlení a tvořivosti, efektivně využívali digitální technologie k vyhledávání, třídění
a zpracování informací. Vzdělávací strategie byly uplatňovány účelně a vedly k naplnění
vzdělávacího cíle, který byl často stanoven diferencovaně, podle individuálních potřeb
jednotlivých žáků. Stejně tak si v části hospitované výuky žáci sami vybírali, jaký postup
pro dosažení vzdělávacích cílů zvolí. Jen ojediněle byla efektivita výuky nižší v důsledku


                                             3/7
nedostatečného průběžného ověřování pochopení dílčích částí vzdělávacího obsahu, jehož
zvolená vyšší úroveň neodpovídala vstupním znalostem většiny žáků.
Výrazným pozitivem napříč všemi sledovanými učebními formáty byla vstřícná otevřená
atmosféra. Při komunikaci žáků i průvodců byl patrný partnerský přístup a vzájemný respekt.
Uplatňované pedagogické postupy vytvářely podporující prostředí pro rozvoj
komunikačních dovedností žáků, umožňovaly jim vyjádřit vlastní názor a případně ho
obhájit. Přirozenou součástí výuky bylo průběžné předávání zpětné vazby a hodnocení práce,
a to formou sebehodnocení i vzájemného hodnocení všemi směry, od průvodců k žákům,
mezi žáky i od žáků k průvodcům. Všichni si vzájemně naslouchali, žáci zpětnou vazbu
dokázali přijímat i v konstruktivní formě předávat.


                         Hodnocení výsledků vzdělávání
Při hodnocení výsledků vzdělávání žáků se škola zaměřuje více na individuální vzdělávac í
pokrok každého žáka než na jeho dílčí výkony. Postupy a způsoby uplatňova né
při hodnocení mají formativní charakter. Ve vysoké míře jsou do hodnotícího procesu
zapojeni samotní žáci. Kvalitní sebereflexe prováděná v průběhu i na závěr klasifikač ního
období posiluje jejich sebevědomí, sebepoznání a přispívá k optimálnímu individuálnímu
osobnostnímu rozvoji. Žáci sestavují vlastní rozvojový plán, výsledky své práce a reflexi
absolvovaných výukových aktivit zaznamenávají v digitálním portfoliu, které je důležitým
podkladem pro hodnocení jejich výsledků vzdělávání. Nadstandardní podporou
pro optimální využití vzdělávacího potenciálu každého žáka je mentoring uskutečňova ný
pravidelně prostřednictvím individuálních rozhovorů nebo skupinově v rámci
tzv. mentorských kruhů. Mentor pomáhá žákovi zorientovat se ve školním systému,
vyhodnocovat vlastní vzdělávací pokrok a naplňování stanovených rozvojových cílů,
podporuje ho a směřuje ke studijní autonomii. Průvodci i žáci efektivně využívají školní
elektronický komunikační systém k předávání informací, sdílení studijních materiálů,
projektů, různých zadání, návrhů a pro vzájemné učení.
Pravidla pro hodnocení vzdělávacích výsledků jsou transparentní, žáci jsou seznamová ni
s podrobnými kritérii a podmínkami pro úspěšné zvládnutí jednotlivých aktivit v rámci
vyučovacích forem, jejich splnění škola vyhodnocuje. Průběžné výsledky vzdělávání žáků
průvodci projednávají na pravidelných poradách. Klasifikaci škola nevyužívá. Slovní
hodnocení celkových vzdělávacích výsledků žáků na vysvědčení vypovídá o jejich pokroku
v oblasti měkkých dovedností (kompetencí) a celkové úspěšnosti v adaptaci na nové školní
prostředí. Menší vypovídací schopnost vykazuje v hodnocení úrovně vzdělávacích výsledků,
kterou žáci dosáhli při plnění konkrétních výstupů jednotlivých vzdělávacích oblastí
stanovených ve ŠVP. O všech důležitých záležitostech vzdělávání žáků jsou průběžně dobře
informováni jejich zákonní zástupci prostřednictvím školního informačního systému. Dále
škola pravidelně nebo kdykoliv v případě potřeby svolává tripartitní schůzky průvodců, žáků
a jejich zákonných zástupců. Dobrou příležitost ke společnému setkání nabízí škola také
na různých otevřených akcích školy.
Sledované výsledky samostatné nebo skupinové práce žáků měly dobrou úroveň, zadání byla
všestranně zaměřená, často směřovala k praktickému využití, podporovala tvořivost, rozvoj
gramotností a klíčových dovedností. V jejich zpracování se projevovala vysoká míra
kompetence žáků řešit problémy.
Spolupráce školy s vnějšími partnery má pozitivní dopad na kvalitu poskytovaného
vzdělávání. Mezi nejdůležitější partnery patří další školy v síti ScioŠkol. Přínosné je
především sdílení zkušeností a poznatků mezi průvodci, svou pedagogickou praxi rozšiřují


                                           4/7
prostřednictvím společných setkání a stážemi v partnerských školách. Také žáci získali
v letošním školním roce nové zkušenosti, když se účastnili výuky a doplňujícího programu
v partnerské střední ScioŠkole. Škola usiluje o další rozšíření partnerství a v zájmu
zkvalitnění vzdělávání aktivně vyhledává další vnější partnery. Podařilo se navázat
mezinárodní spolupráci se školou v Srbsku a na Slovensku, prostřednictvím žákovských
projektů také s některými organizacemi v regionu (dětský domov, dům seniorů, úřad
městské části).


                                         Závěry
Silné stránky
- Škola vytváří vhodné podmínky pro aktivní zapojení žáků do všech činností
  a do rozhodování o záležitostech, které se jich týkají. K vytvoření otevřené atmosféry
  pro vzájemnou komunikaci přispívá vstřícný a partnerský přístup pedagogů.
- V průběhu vzdělávání byla uplatňována široká škála vzdělávacích strategií, které
  podněcovaly aktivní učení žáků a podporovaly objevování, tvořivost a kritické myšlení.
- Výrazně je podporován rozvoj klíčových kompetencí žáků, zejména schopnost týmové
  spolupráce při častém společném řešení úkolů nebo zpracování projektů.
- Žáci jsou vedeni ke kvalitní sebereflexi, která jim umožňuje stanovovat vlastní vzdělávac í
  cíle. Studijní pokrok žáků škola systematicky vyhodnocuje a prostřednictvím diferenc iace
  přizpůsobuje vzdělávací proces jejich individuálním potřebám.
Slabé stránky a/nebo příležitosti ke zlepšení
- Absence vhodných didaktických pomůcek a vybavení pro vzdělávací oblast Člověk
  a příroda omezuje možnost žáků osvojovat si potřebné empirické metody pro poznání
  přírody.
Doporučení pro zlepšení činnosti školy
- Navázat spolupráci s dalšími partnery z řad středních a vysokých škol nebo komerčních
  společností s cílem zkvalitnit výuku vzdělávací oblasti Člověk a příroda a využít jejich
  materiální podmínky a možnosti k realizaci praktických činností žáků.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


            Seznam dokladů, o které se inspekční zjištění opírají
 1.   Notářský zápis o sepsání zakladatelské listiny o založení školy ze dne 30. 9. 2020
 2.   Jmenování ředitelky – Dodatek č. 1 k pracovní smlouvě ze dne 3. 6. 2022
 3.   Školní řád včetně přílohy s účinností od 1. 9. 2022
 4.   Školní vzdělávací program platný od 1. 9. 2022
 5.   Ústava Střední ScioŠkoly Brno, nedatováno
 6.   Manuál 1.0 pro studenty brněnské Střední ScioŠkoly 2022/2023
 7.   Výpis z rejstříku škol a školských zařízení ze dne 15. 5. 2023


                                            5/7
 8.   Výpis z obchodního rejstříku, vedeného Krajským soudem v Brně, ze dne 16. 5. 2023
 9.   M 8 Výkaz o střední škole podle stavu k 30. 9. 2022
10.   Strategický plán 2022-2023, nedatováno
11.   Personální dokumentace pedagogických pracovníků vedená ve školním roce
      2022/2023 – doklady o nejvyšším dosaženém vzdělání
12.   Plán vzdělávání pedagogických pracovníků – školní rok 2022/2023 a 2023/2024
13.   Záznamové archy hospitační činnosti vedené ve školním roce 2022/2023 – vzorek
14.   Zápisy z porad vedené ve školním roce 2022/2023
15.   Vysvědčení za první pololetí školního roku 2022/2023 – vzorek
16.   Dokumentace k přijímacímu řízení ve školním roce 2022/2023
17.   Adaptační proces pro nové průvodce ScioŠkoly, nedatováno
18.   Rozvrh hodin ve školním roce 2022/2023
19.   Tabulka spolupráce s externími subjekty, nedatováno
20.   Zápis z rodičovského setkání ze dne 21. 3. 2023
21.   Školní elektronický informační systém vedený ve školním roce 2022/2023
22.   Školní elektronický komunikační systém vedený ve školním roce 2022/2023
23.   Osobní složky žáků ve školním roce 2022/2023
24.   Seznam žáků se SVP ve školním roce 2022/2023
25.   Preventivní program školy ve školním roce 2022/2023
26.   ŠVP trackování 2022/2023 (systém sledování realizace vzdělávacího obsahu)
27.   Výsledky projektové činnosti žáků ve školním roce 2022/2023 – vzorek
28.   Písemnosti žáků ve školním roce 2022/2023 – vzorek
29.   Webové stránky školy ke dni inspekční činnosti




                                         6/7
                                           Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Jihomoravs ký
inspektorát, Křížová 22, 603 00 Brno, případně prostřednictvím datové schránky
(g7zais9), nebo na e-podatelnu csi.b@csicr.cz s připojením elektronického podpis u,
a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Ing. Alena Svobodová, školní inspektorka,
 vedoucí inspekčního týmu

 Ing. Ilona Ptáčková, školní inspektorka




Datem vyhotovení inspekční zprávy se rozumí datum posledního podpisu člena inspekčního
týmu.




                                             7/7
