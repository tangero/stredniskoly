CSI0X00DITIH




                                  Česká školní inspekce
                                 Olomoucký inspektorát
                             Wellnerova 25, 779 00 Olomouc
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIM-473/25-M
                                      Sp. zn. ČŠIM-S-115/25-M


Název                               Střední zdravotnická škola, Prostějov, Vápenice 3
Sídlo                               Vápenice 2985/3, 796 01 Prostějov
E-mail                              skola@szdravpv.cz
IČO                                 00 599 212
Identifikátor                       600 019 951
Právní forma                        příspěvková organizace
Zastupující                         Mgr. Martin Mokroš
Zřizovatel                          Olomoucký kraj
Místo inspekční činnosti            Vápenice 2985/3, 796 01 Prostějov
Inspekční činnost na místě          25. − 27. 3. 2025

Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání, a to podle školního
vzdělávacího programu.
Zjišťování a hodnocení naplnění školního vzdělávacího programu.
                                    Charakteristika
Střední zdravotnická škola, Prostějov, Vápenice 3 (dále škola) poskytuje střední stupeň
vzdělání s maturitní zkouškou ve čtyřletém maturitním oboru 53-41-M/03 Praktická sestra,
jenž je realizovaný v denní formě vzdělávání.
V termínu inspekční činnosti bylo ve škole vzděláváno celkem 238 žáků, z toho bylo
22 žáků s prvním až třetím stupněm podpůrných opatření. Informace o své činnosti škola
zveřejňuje prostřednictvím výroční zprávy o činnosti školy a na webových stránkách školy
(www.szdravpv.cz).


                          Hodnocení podmínek vzdělávání
Ředitel školy působí ve funkci od roku 2020. Při řízení se opírá o své dlouholeté znalosti
profesního prostředí a o koncepci rozvoje školy, která je v souladu s deklarovanou vizí.
Ta je nejen plně akceptována pedagogickým sborem, ale také systematicky a dlouhodobě
naplňována. Z jejího obsahu a průběžné realizace je zřejmá snaha o trvalé zkvalitňo vá ní
odborného vzdělávání. Stanovené strategické cíle i postupy k jejich dosažení jsou realistické,
reagují na potřeby školy a zaměstnavatelů, zohledňují trendy ve společnosti. Stěžejními cíli
školy jsou dobrá uplatnitelnost absolventů na trhu práce, udržování úzké spolupráce
se zdravotnickými a sociálními zařízeními, úspěšná prezentace školy na veřejnosti,
udržování kvalitních mezilidských vztahů a péče o psychické zdraví žáků.
Organizační uspořádání školy vyhovuje její struktuře a velikosti. Přenos informací v rámci
školy je i vzhledem k velikosti školy funkční, využívaný elektronický informační systém
podporuje rychlou a efektivní komunikaci všech aktérů vzdělávání. V rámci vedení školy se
opírá o spolupráci se svou zástupkyní, na niž delegoval některé činnosti týkající se mj. také
hospitační činnosti, a vedoucí učitelkou praktického vyučování. Zpětná vazba souvisejíc í
s hodnocením vzdělávacího procesu je v posledních letech uskutečňovaná pravidelně.
Rovněž je zaveden systém vzájemných hospitací mezi pedagogy hlavně odborných
předmětů. Výsledky hospitační činnosti vyhodnocují vedoucí pracovníci s pedagogy
individuálně. Sporadicky byla zaznamenána účinná opatření přijímaná k odstranění
zjištěných nedostatků. I přes nastavené zpětnovazební mechanismy a kontrolní činnost se
však v praxi nepodařilo zcela eliminovat některé dílčí nedostatky v oblasti vedení
vyučovacího procesu. Prostor pro zefektivnění této činnosti má škola stále v podpoře
průběhu vzdělávání, a to v oblasti metodiky cílené na diferenciaci vzdělávacího obsahu,
v uplatňování pestrých organizačních forem a metod práce a podpoře zpětné vazby
o dosažené aktuální úrovni vzdělávacích cílů u jednotlivých žáků.
Poradním orgánem ředitele školy je pedagogická rada, s níž jsou projednávány nejen
provozní záležitosti, ale také hodnocení úrovně a výsledků vzdělávání, jak vyplývá
z jednotlivých zápisů. Významným prostředkem k dosahování dobrých výsledků vzdělává ní
žáků je pedagogický sbor, který tvoří odborně kvalifikovaní učitelé. Jejich týmová
spolupráce, sdílení zkušeností, vzájemná metodická podpora a součinnost s dalšími
odborníky se pozitivně promítá do průběhu odborného vzdělávání. Pro další vzdělává ní
pedagogů je využíván výběr z aktuální nabídky seminářů a kurzů dle zájmů pedagogickýc h
pracovníků. Vedení školy rozvíjí své dovednosti v on-line kurzech zaměřenýc h
na management škol. Pedagogy školy jsou využívány především odborné kurzy z oblasti
ošetřovatelství, které pořádá místní zdravotnické zařízení. Příležitostí školy je zacílit další
vzdělávání pedagogických pracovníků na oblast inovativních metod a forem výuky
ve vzdělávání.


                                             2/8
K realizaci teoretické výuky škola využívá prostory pronajaté od statutárního města
Prostějova. Materiálně technické vybavení školy umožnuje realizaci školního vzdělávac ího
programu ve stanoveném rozsahu, avšak podmínky pro rozvoj pohybových aktivit,
ke kterým je žáky využívaná tělocvična, jsou pro školu zejména prostorově a technicky
limitující. Je potřeba zintenzivnit přípravu a realizaci, případně další řešení obnovy této části
školy, která je pro naplňování školního vzdělávacího programu ve vzdělávací oblasti Člověk
a zdraví, konkrétně předmětu Tělesná výchova, nezbytná. Rovněž je nedostatečná
konektivita většiny učeben, která znemožňuje zařadit práci s digitálními technologiemi jako
běžnou součást výuky žáků. Celkové rozvržení učeben spolu s relaxačními zónami pro žáky
na chodbách tvoří klidné i estetické prostředí pro práci učitelů a pro rozvoj komunikativníc h
a sociálních kompetencí žáků. Pro podporu wellbeingu došlo k vytvoření relaxační místnos ti
pro psychohygienu žáků i učitelů.
Postupné zlepšování materiálních podmínek i členství školy v Asociaci zdravotnických škol
přispívá k rozvoji odborných kompetencí žáků. Vzdělávací nabídku škola velmi dobře
rozšiřuje realizací různých vzdělávacích akcí pro veřejnost. Na některých z nich se podílí
i žáci školy, čímž je podporován osobnostní rozvoj žáků. Významnou společenskou
aktivitou školy je úspěšná realizace akreditovaného kvalifikačního kurzu k získání odborné
způsobilosti k výkonu zdravotnického povolání sanitáře. Absolventi kurzu mohou
vykonávat pomocné a obslužné činnosti ve zdravotnických, lázeňských a lékárenských
zařízeních.
Škola nemá vlastní školní jídelnu. Školní stravování je zajištěno v blízkosti školy u jiného
právního subjektu. Žáci mají na výběr ze dvou hlavních jídel.


                           Hodnocení průběhu vzdělávání
Průběh vzdělávání byl hodnocen ve vyučování teoretickém i praktickém (ve škole
a na pracovišti smluvního partnera), a to napříč všemi ročníky. Ve sledované výuce byl
patrný respektující a partnerský přístup vyučujících k žákům. Obsahově připravená výuka
vycházela z cílů školního vzdělávacího programu. Nastavená a dodržovaná pravidla
komunikace a chování a jednotný důsledný přístup pedagogů přispívaly k vytváření
vzájemných pozitivních vztahů. Pojetí výuky částečně ovlivňovala osobnost učitele, jeho
odborná připravenost a pedagogická profesionalita. V metodickém a didaktickém vedení
výuky byly zaznamenány výraznější rozdíly. V části sledovaných vyučovacích hodin
českého jazyka učitelky vhodně střídaly formy a metody a dařilo se tak udržet zájem
a iniciativu žáků. Vhodným způsobem byly zakomponovány a propojeny znalosti z jiných
vyučovacích předmětů. Systematicky byla zařazována práce s textem a rozvíjeny
interaktivní řečové dovednosti. V hodnocených vyučovacích hodinách anglického jazyka
převažovalo využití cílového jazyka jako komunikačního prostředku. Aplikace probíraných
gramatických jevů byla situována do reálných komunikačních situací. Ve sledované výuce
druhého cizího jazyka byla podpora rozvoje produktivních řečových dovedností málo
patrná. Ne vždy byla slovní zásoba procvičována v přirozených komunikačních situacíc h,
rovněž gramatické struktury byly často prezentovány v izolovaných větách za minimálního
použití vyučovaného cizího jazyka.
V části výuky, kde převažovala frontální forma, byla výrazněji využívána informač ně
receptivní metoda, realizovaná formou výkladu s vysvětlováním. I když byla patrná snaha
pedagogů aktivizovat žáky řízeným rozhovorem, jen někteří z nich se do diskuze zapojili
obsahově náročnější komunikací. Sporadické střídání výukových forem a nízká míra využití
aktivizujících metod vedly k nerovnoměrnému zapojení žáků do výuky a k jejich pasivnímu


                                              3/8
přístupu. Vyučující vytvářeli v menší míře prostor pro souvislejší vyjadřování žáků, jež by
napomohlo k formulaci vlastního názoru a k rozvoji jejich kritického myšlení. Jen v menší
míře byly žákům cíleně vytvářeny podmínky k tvořivé činnosti. Ojediněle byla
v hospitovaných vyučovacích hodinách využita didaktická technika pro zvýšení názornosti.
Příležitost k interaktivnímu učení byla ztížena nedostatečnou konektivitou školy. Žáci nebyli
podněcováni k efektivní práci s informačními zdroji, jejich vyhledávání, třídění a analýze.
Diferenciace výuky s ohledem na individuální potřeby, schopnosti a nadání žáků nebyla
většinou využita, všichni žáci obvykle plnili shodné úlohy se stejnou náročností, možnost
vlastní volby většinou neměli. Rychlejším žákům nebyla poskytnuta příležitost efektivně
zužitkovat čas a prostor formou rozšířených či gradovaných úloh. Závěrečné zhodnocení
často probíhalo formálně ze strany vyučujících, většinou bez zapojení žáků. Zřídka byla
žákům poskytnuta formativní zpětná vazba motivující je k dalšímu učení a reflektující jejich
individuální pokrok.
Ve sledovaných hodinách odborných předmětů byly zařazením forem frontální, skupinové
výuky i samostatné práce efektivně rozvíjeny odborné, sociální, osobnostní a komunikativní
kompetence žáků. Hodnocená výuka odborných předmětů zdravotnického oboru
se vyznačovala použitím vhodně připravených výukových materiálů, které posloužily
k efektivnímu opakování na začátku výuky. Ve většině sledovaných hodin vyučující kladli
potřebný důraz na osvojení klíčových pojmů, procvičování a upevnění učiva, vyučující vedli
žáky ke správnému používání odborné terminologie, efektivnímu propojování znalostí
s poznatky z praktického vyučování i etickému přístupu k nemocnému. Učivo bylo žákům
vysvětlováno prostřednictvím odborné terminologie s cílem vzbudit jejich zájem o dané
téma. Ve výuce byly rovněž efektivně využity aktuální informace a současná problematika
ve zdravotnictví. Při skupinové práci podněcovali vyučující žáky ke správnému vyřešení
konkrétního postupu zadané práce. Žáci aktivně přistupovali k plnění zadaných úkolů
a procvičování praktických činností v hodinách, dokázali aplikovat získané vědomosti
a dovednosti. Velmi účelně učitelé doplňovali společnou kontrolu řešení dalšími dotazy
z reálné praxe v nemocnici a zasazovali odpovědi žáků do systému získaných poznatků.
Praktické vyučování, realizované ve zdravotnickém zařízení, bylo dobře zorganizo vá no
a zajištěno na odděleních lůžkové péče a vhodně navazovalo na teoretickou výuku. Během
praktického vyučování byly účelně rozvíjeny odborné kompetence jednotlivých žáků. Žáci
byli zapojeni do praktických činností ošetřovatelské péče, zaznamenávali údaje
do zdravotnické dokumentace, vypracovávali ošetřovatelskou dokumentaci, upevňova li
získané vědomosti pod vedením vyučujících, které je vstřícně podporovaly, instruo va ly
a provázely praktickou výukou. Žáci profesionálně komunikovali s pacienty, v týmu
zdravotnického personálu i mezi sebou, spolupracovali při péči o pacienty. Projevovali úctu
a vstřícný přístup k nemocnému, čímž realizovali cíle koncepčních záměrů školy. Učitelky
vedly žáky k vytváření správných pracovních návyků a poskytovaly žákům kvalitní zpětnou
vazbu pro jich další učení.


                          Hodnocení výsledků vzdělávání
Výsledky vzdělávání žáků jsou pravidelně vyhodnocovány na jednáních pedagogické rady
i v rámci předmětových komisí. Úroveň osvojených vědomostí, znalostí i praktických
dovedností žáků je ověřována prostřednictvím běžných nástrojů formou písemného a ústního
zkoušení, hodnocení prezentací, praktických dovedností apod. Rozvoj odborných
kompetencí žáků je pravidelně vyhodnocován jak v teoretickém vyučování, tak při realizac i
praktického vyučování. Vedení školy také analyzuje výsledky žáků v rámci přípravy
na maturitní zkoušky. Velmi dobrou úroveň dosažených kompetencí stanovených školním


                                            4/8
vzdělávacím programem potvrzují výsledky žáků při ukončování vzdělávání maturitní
zkouškou.
Informace zákonným zástupcům o průběhu a výsledcích vzdělávání jsou umožně ny
dálkovým přístupem, prostřednictvím třídních schůzek, a v případě potřeby
při individuálních jednáních. Vedení školy pravidelně provádí systematické rozbory
dosahovaných průběžných a celkových výsledků. Škola se v rámci externího testování
středních škol v České republice zapojila do zjišťování úrovně žákovských znalostí
přírodovědné gramotnosti a čtenářské gramotnosti. Ve srovnání s žáky ostatních škol
stejného typu dosáhli žáci průměrných výsledků. Zvýšená pozornost je věnována především
žákům ohroženým školním neúspěchem, k jejich podpoře škola využívá řadu nástro jů
formulovaných ve strategii řešení školní neúspěšnosti. V loňském školním roce realizova la
doučování, trvale nabízí žákům konzultace s učiteli.
Koncepčně pojatý výchovně vzdělávací proces vede ke kvalitnímu naplňování profilu
absolventa. Cíleně zařazované rozšiřující vzdělávací aktivity realizované formou projektů
a exkurzí účinně propojují teoretické poznatky s praxí napříč vzdělávacími oblastmi.
Získané dovednosti a prakticky využitelné zkušenosti všestranně rozvíjejí osobnost žáků.
Škole se daří žáky motivovat k účasti v různých předmětových i sportovních soutěžích
a olympiádách, ve kterých úspěšně reprezentovali školu na regionální úrovni. Škola zároveň
aktivně podporuje sportovně zájmovou činnost žáků. Žáci školu prezentují také v rámci dnů
otevřených dveří nebo při preventivních akcích integrovaného záchranného systému. Žákům
se zájmem o obor je poskytována cílená podpora. Prostřednictvím rozšiřujících vzdělávac íc h
aktivit, kurzů a odborných prací škola vytváří příznivé podmínky pro rozvoj potenciálu
nadaných žáků. Ve spolupráci se sociálními partnery se žáci v rámci mimoškolních aktivit
pravidelně zapojují do četných charitativních projektů či podpůrných aktivit sociálníc h
a zdravotnických zařízení, což přispívá k jejich rozvoji sociálních, pracovních, osobnostních
a odborných kompetencí. Provázanost rozmanitosti akcí s charitativním a preventivním
rozměrem podporují možnost sounáležitosti žáků i široké veřejnosti se školou. Mezi
vyhledávanou spolupráci patří specifický zájmově orientovaný program první pomoci
pro seniory. Aktivně také škola podporuje účast žáků v soutěžích, ať už vlastníc h,
či organizovaných jinými subjekty.
Škola sleduje uplatnění absolventů na trhu práce i jejich pokračování v dalších formách
studia. Většina žáků pokračuje ve studiu v navazujících oborech terciárního vzdělává ní,
ostatní míří na odborná pracoviště nemocnic a sociálních zařízení.
Školní poradenské pracoviště poskytuje poradenské a konzultační služby pedagogům,
žákům a jejich zákonným zástupcům v rozsahu základního standardu. Plně odborně
kvalifikovaný tým pedagogů komunikuje s pracovníky školských poradenských zaříze ní
při navrhování, realizaci a vyhodnocování doporučených i vlastních (školních) podpůrných
opatření, a tím v potřebném rozsahu vytváří podmínky pro systematické vzdělávání žáků
se speciálními vzdělávacími potřebami, žáků nadaných, s odlišným mateřským jazykem
i žáků s individuálními např. zdravotními problémy. K termínu inspekční činnosti však
nebyly tyto kroky podloženy informovanými souhlasy zletilých žáků a zákonných zástupců
žáků nezletilých.
Poradenské služby jednotlivých členů školního poradenského pracoviště jsou plánovitě
a průběžně nastavovány a realizovány, nechybí jejich periodické hodnocení. Vzájemná
spolupráce probíhá především na operativní úrovni, pozitivem je možnost každodenního
osobního kontaktu umožněného relativně malým prostorem školního zázemí.
O individuálních vzdělávacích potřebách žáků s přiznanými podpůrnými opatřeními jsou
všichni vyučující pravidelně informováni. Potřebné informace i metodická podpora


                                            5/8
pedagogů jsou také sdíleny na společném školním úložišti. Uplatňování podpůrných
opatření přímo ve výuce není v rámci hospitační činnosti vedení školy cíleně sledováno,
hospitace výchovné poradkyně probíhají pouze v rámci odborných předmětů.
Komunikace školního poradenského pracoviště směrem k žákům i jejich zákonným
zástupcům je vstřícná, založená na dobré osobní znalosti malé komunity žáků i místního
prostředí. Žáci se k dění ve škole mohou vyjádřit při osobním kontaktu s pedagogickými
pracovníky nebo prostřednictví fyzické a e-mailové schránky důvěry.
Prevence rizikového chování vychází z objektivního zmapování podmínek, je plánovitá
a účelně zaměřená. Témata primární prevence prolínají celým vzdělávacím procesem,
odborné zaměření školy umožňuje přirozené zařazování těchto témat do obsahu většiny
vyučovacích předmětů. Projevy rizikového chování žáků se škola snaží elimino vat
a při jejich výskytu ve spolupráci s jejich zákonnými zástupci řešit. Důležitou roli
v předcházení negativním jevům představuje kvalitní informovanost a práce třídních učitelů
s žákovskými kolektivy a také nabídka a realizace školních i mimoškolních preventivně
zaměřených aktivit. Škola také operativně reaguje na aktuální trendy výskytu současných
rizikových jevů zřízením varovného systému předávání informací mezi všemi aktéry
vzdělávání.


                                         Závěry
Vývoj školy
– Od školního roku 2022/2023 byla rozšířena nabídka formálního vzdělávání pro dospělé
  nabídkou kvalifikačního kurzu Sanitář.
– Byla navázána spolupráce se školami a vzdělávacími institucemi.
– Funkční systém zapojení žáků do sociálních služeb a charitativních činností byl rozšířen
  o spolupráci s novými sociálními partnery.
– Škola pořádá zážitkové kurzy první pomoci pro žáky základních škol a pro seniory.
Silné stránky
– Spolupráce školy s vnějšími partnery podpořená zapojením školy do řady projektů
  k obohacení vzdělávacího procesu a rozvoji sociálních a občanských kompetencí žáků.
  Prezentace školy na veřejnosti podporuje sounáležitost školy s obcí. (1.5)
– Aktivní zapojování žáků do projektových a dobrovolnických činností, přehlídek a soutěží
  s ohledem na jejich individuální dispozice umožňuje jejich osobnostně sociální rozvoj.
  (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Kontrolní a hospitační činnost vedení školy není cíleně zaměřena na uplatňová ní
  efektivních metod a forem práce, diferenciaci vzdělávacího obsahu a přijímání účinnýc h
  opatření ke zkvalitňování průběhu vzdělávání. (2.1)
– Ve vyučovacích hodinách byly v omezené míře uplatňovány rozmanité organizač ní
  formy a metody výuky. V hodnocených vyučovacích hodinách byla v menší míře
  zaznamenána práce učitelů i žáků s didaktickou technikou, využívání různých
  informačních zdrojů vedoucí k rozvoji kritického myšlení žáků. (4.2)


                                            6/8
– V hospitované výuce nebyly dostatečně využity příležitosti k obsahové či časové
  diferenciaci učebních úloh vzhledem k individuálním vzdělávacím potřebám
  a možnostem žáků. Učitelé nevedli žáky k sebehodnocení, nevyužívali jejich vrstevnické
  hodnocení a nezařazovali prvky formativního hodnocení jako prostředku rozvoje jejich
  osobností. (4.3, 6.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Začleňovat různé metody, formy a strategie vzdělávání s cílem aktivního zapojení všech
  žáků do výuky.
– Posílit vnitřní konektivitu školy a zkvalitnit připojení k internetu s cílem podpořit
  digitální kompetence žáků
– Efektivně využívat digitální technologie ve výuce v souladu s inovovaným školním
  vzdělávacím programem.
– Diferencovat výuku zadáváním různých úkolů co do množství a kognitivní náročnosti
  s ohledem na individuální možnosti žáků.
– Systematicky využívat v závěru vyučovací hodiny motivační zhodnocení práce žáků
  se stanovením cílů na další vyučovací hodinu a poskytovat jim tak zpětnou vazbu o jejich
  pokroku a dosažených výsledcích jejich práce.
– Vést žáky v průběhu vzdělávacích aktivit nejen k sebehodnocení, ale i ke vzájemné mu
  vrstevnickému hodnocení činností a využívat metody formativního hodnocení.
– Zacílit hospitační činnost vedení školy za účelem kontroly poskytování podpůrných
  opatření žákům se speciálními vzdělávacími potřebami a rozšířit hospitační činnost
  výchovné poradkyně i na oblast všeobecně vzdělávacích předmětů.
– Závěry z kontrolní a hospitační činnosti vedení školy využívat k navrhování účinnýc h
  opatření vedoucích ke zkvalitňování vzdělávacího procesu.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Výpis z rejstříku škol a školských zařízení právnické osoby, k termínu inspekční
      činnosti
 2.   Plán rozvoje školy na období let 2023 až 2025, ze dne 12. 12. 2022
 3.   Plány práce školy pro školní rok 2024/2025, k termínu inspekční činnosti



                                            7/8
 4.   Dokumentace školy podle § 28 odst. 1 školského zákona za školní roky 2023/2024
      a 2024/2025, vedená k termínu inspekční činnosti
 5.   Plán a záznamy o hospitační činnosti, školní rok 2024/2025
 6.   Personální dokumentace pedagogických pracovníků školy vedená k termínu
      inspekční činnosti (doklady o dosaženém vzdělání a odborné kvalifikaci), namátkový
      výběr
 7.   Plán dalšího vzdělávání pedagogických pracovníků, k termínu inspekční činnosti
 8.   Souhrnný přehled výsledků vzdělávání, chování a absence žáků, vzorek za školní
      roky 2023/2024 a 2024/2025
 9.   Interní a externí evaluace výsledků vzdělávání a činnosti školy, k termínu inspekční
      činnosti
10.   Souhrnná dokumentace poradenských služeb školy, školní rok 2024/2025
11.   Třídní knihy (vedeny elektronicky), školní rok 2024/2025
12.   Doklady související se zajištěním bezpečnosti žáků při poskytování vzdělává ní
      a školských služeb, školní rok 2024/2025 k termínu inspekční činnosti
13.   Doklady vztahující se k finančním podmínkám školy, rok 2024
14.   Elektronický informační systém školy, školní rok 2024/2025
15.   Webové stránky školy k termínu inspekční činnosti


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

  Mgr. Věra Krakovská,
  školní inspektorka, vedoucí inspekčního týmu      ………………………………………

  Mgr. Věra Havelková, školní inspektorka           ………………………………………

  Ing. Eva Stachová, kontrolní pracovnice           ………………………………………

  Mgr. Pavla Šatánková, odbornice na výuku
  odborných předmětů zdravotnického zaměření        ………………………………………

22. 4. 2025


                                            8/8
