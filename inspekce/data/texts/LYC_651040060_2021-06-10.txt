                                  Česká školní inspekce
                                Moravskoslezský inspektorát
____________________________________________________________________________________________________________




                         I NSP EKČNÍ ZPRÁ VA
                                          Čj. ČŠIT-641/21-T


Název                               Střední škola, základní škola a mateřská škola
                                    Monty School
Sídlo                               Španielova 6227/3, Poruba, 708 00 Ostrava
E-mail                              info@montyskola.cz
IČ                                  71340912
Identifikátor                       651040060
Právní forma                        školská právnická osoba
Zastupující                         Mgr. Alexandra Vidláková
Zřizovatel                          Monty School s.r.o.
Místo inspekční činnosti            Španielova 6227/3, Poruba, 708 00 Ostrava
Termín inspekční činnosti           10. 6. 2021 − 11. 6. 2021 a 14. 6. 2021 – 15. 6. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) školského zákona. Zjišťování a hodnocení
podmínek, průběhu a výsledků vzdělávání podle školních vzdělávacích programů.
Zjišťování a hodnocení naplnění školních vzdělávacích programů a jejich souladu
s právními předpisy a příslušnými rámcovými vzdělávacími programy.
Inspekční činnost podle § 174 odst. 7 školského zákona na základě žádosti.




2020/2021
                                    Charakteristika
Střední škola, základní škola a mateřská škola Monty School (dále „škola“) vykonává
činnost mateřské školy, základní školy, střední školy, školní družiny a školní
jídelny – výdejny. K předškolnímu vzdělávání je ve dvou třídách mateřské školy přihlášeno
35 dětí, speciální vzdělávací potřeby má jedno z nich, jedno dítě je vzděláváno individuálně.
V základní škole se k termínu inspekční činnosti vzdělávalo v devíti třídách 134 žáků, z toho
15 v zahraničí. Základní škola eviduje 29 žáků se speciálními vzdělávacími potřebami,
devíti je poskytováno vzdělávání podle individuálního vzdělávacího plánu. K zájmovému
vzdělávání ve školní družině bylo v jednom oddělení zapsáno 20 účastníků. Střední škola
zahájila svou činnost ve školním roce 2020/2021 otevřením prvního ročníku oboru
78-42-M/06 Kombinované lyceum v denní formě vzdělávání. K termínu inspekční činnosti
navštěvovalo jednu třídu střední školy 10 žáků.
Škola se zaměřuje na výuku anglického jazyka, ve kterém jsou v základní škole vyučovány
vybrané předměty. V mateřské, základní i střední škole je intenzivní výuka anglického
jazyka podpořena zapojením rodilých mluvčích do vzdělávání.


                         Hodnocení podmínek vzdělávání
Ředitelka školy vykonává funkci od roku 2012. Vzhledem k postupnému nárůstu počtu dětí
a žáků jmenovala do funkce čtyři zástupce, kteří se společně s ní na řízení školy podílí.
Organizační struktura i vymezení kompetencí a povinností jednotlivých pracovníků
odpovídá podmínkám a potřebám školy. Funkčně nastavený vnitřní informační systém,
konání pedagogických rad, pravidelné týdenní setkávání vedení školy i pedagogů
a každodenní osobní kontakt vedení školy s vyučujícími umožňuje operativní řešení všech
pedagogických i organizačních záležitostí. Ředitelka školy vychází při plánování a řízení
z reálné dlouhodobé koncepce rozvoje školy zpracované na základě vlastní analýzy silných
a slabých stránek školy. Vytýčenými prioritami jsou např. vytváření pozitivního školního
klimatu, zapojení dalšího rodilého mluvčího do předškolního vzdělávání, usnadnění
přechodu žáků na druhý stupeň základní školy, zlepšení prezentačních dovedností žáků, širší
zapojení školy do charitativních, kulturních a sportovních aktivit. V období distančního
vzdělávání se škola zaměřila zejména na zvládnutí digitalizace výuky, bezproblémové
zapojení žáků do on-line vzdělávání a proškolení pedagogů. Naplňování cílů je průběžně
vedením školy vyhodnocováno.
Kontrolní systém nastavený vedením školy není plně funkční, dílčí nedostatky byly zjištěny
např. v implementaci legislativních požadavků v dokumentech školy včetně školního
stravování. Hospitační činnost je vykonávána podle potřeby (cíleně u začínajících učitelů)
v průběhu celého školního roku. Není ale plánovitá a systematicky zaměřená u všech
pedagogů na kvalitu výuky v základní a střední škole a vzdělávání v mateřské škole. Ne
vždy jsou součástí zpětné vazby z hospitační činnosti i doporučení pro další pedagogickou
práci. Případná zjištění z hospitační činnosti se nepromítají do plánování dalšího vzdělávání
pedagogických pracovníků. Vzdělávací aktivity pedagogů vychází především z jejich
individuálních požadavků a vzdělávací nabídky. Informace z absolvovaných vzdělávacích
akcí si učitelé průběžně předávají v mítincích, ale chybí následné ověřování praktického
využití získaných poznatků ve vzdělávání. Profesní rozvoj pedagogů podporují pravidelné
hodnotící a rozvojové pohovory s vedením školy, realizace tandemové výuky ve vybraných
předmětech na prvním stupni základní školy a ve střední škole a zavedení vzájemných
hospitací k předávání pedagogických zkušeností. Účelně je nastavena také podpora
začínajících učitelů prostřednictvím vzájemných hospitací a konzultací s uvádějícím



2020/2021                                    2
učitelem i vedením školy. Přínosem pro děti, žáky i samotné pedagogy je jejich aktivní
spolupráce s rodilými mluvčími.
Školní poradenské pracoviště poskytuje poradenské a konzultační služby žákům i zákonným
zástupcům v oblasti kariérového poradenství a péče o žáky se speciálními vzdělávacími
potřebami. Ve výchovném poradenství je v případě zjištění obtíží nastavena systematická
individuální práce s žákem na rozvoji jeho osobnostních a pracovních kompetencí. Škola
organizuje preventivní programy pro žáky, má funkčně nastavený krizový plán pro případ
výskytu rizikových jevů a systém primární prevence, jehož zásluhou se daří minimalizovat
negativní projevy v chování žáků.
Prostorové a materiální podmínky odpovídají potřebám realizovaných školních
vzdělávacích programů, ředitelka školy jejich stav průběžně vyhodnocuje a zlepšuje.
Od poslední inspekční činnosti v roce 2013 došlo k celkové rekonstrukci budovy,
vybudování nového školního hřiště, zřízení venkovní učebny, vybavení počítačové učebny,
bylo zakoupeno nové zobrazovací zařízení do tříd a tablety pro žáky. V průběhu inspekčních
hospitací byly učebny a jejich vybavení učiteli i žáky účelně využívány. Od školního roku
2018/2019 byla činnost mateřské školy přesunuta do vlastní budovy Monty School na ulici
Španielova. Obě třídy mateřské školy i společné prostory jsou vybaveny vhodným
nábytkem, který umožňuje dětem samostatnou manipulaci s hračkami i předměty denní
potřeby. Škola vytvořila dobré materiální podmínky pro děti mladší tří let. Pořídila bezpečné
hračky, které jsou dětem přístupné v účelně uspořádaném nábytku. Tradiční vybavení pro
hry dětí doplnila škola interaktivními a robotickými hračkami, které u dětí rozvíjejí zájem
o nové činnosti i smysl pro řešení problémových situací. Společné prostory jsou vyzdobeny
výtvarnými pracemi dětí, což podporuje jejich zájem o vlastní prezentaci a výzdobu
mateřské školy.
Vedení školy klade velký důraz na utváření pozitivního školního klimatu a konstruktivní
komunikaci se všemi účastníky vzdělávání. Dvakrát ročně jsou umožněny návštěvy rodičů
ve výuce. Zákonní zástupci dětí a žáků mají možnost každodenního kontaktu s učiteli
i vedením školy, děti i žáci se sami podílí na nastavení třídních pravidel. Dobré prosociální
vztahy i sounáležitost se školou podporují četné společné aktivity pro rodiče, pedagogy
i žáky (např. společné snídaně, různé společenské a sportovní akce, vánoční a velikonoční
workshopy) i celoškolní akce „Mixed Days“, v rámci kterých jsou připravovány různé
programy staršími žáky pro mladší, včetně dětí. Přínosem pro vzdělávání žáků je funkční
spolupráce školy s různými sociálními partnery v oblasti kariérového poradenství, primární
prevence, environmentální výchovy. Ve spolupráci s Mensou České republiky bylo
realizováno testování k identifikaci nadaných žáků, se kterými pedagogové individuálně
pracují. Zapojení školy do projektových aktivit umožňuje využití finančních prostředků
např. na zapojení rodilých mluvčích a odborníka z praxe do výuky, organizaci školních
projektových dnů a využití didaktické techniky ve výuce v základní i mateřské škole, nákup
pomůcek pro rozvoj nadání talentovaných žáků. Činnost školy podporují také zákonní
zástupci žáků, kteří se organizačně podílí např. na zajištění odborné praxe žáků střední školy.
Škola průběžně vyhodnocuje rizika v oblasti bezpečnosti a ochrany zdraví a poskytuje
žákům potřebné informace k jejich prevenci. Vyučující věnují systematickou pozornost
úrazové prevenci a poučení žáků, což se pozitivně projevuje v minimální úrazovosti.
Stravování žáků základní a střední školy je zajištěno ve spolupráci s blízkou základní
školou. Dětem mateřské školy je hlavní jídlo dováženo a vydáváno pracovníky školní
jídelny – výdejny, kteří zajišťují také přípravu přesnídávek a svačin. Svačiny jsou
připravovány i pro zájemce z řad žáků školy. Pitný režim je zajištěn po celou dobu pobytu
dětí v mateřské škole.



2020/2021                                     3
                          Hodnocení průběhu vzdělávání
Realizovaná vzdělávací nabídka v obou třídách mateřské školy vycházela ze školního
vzdělávacího programu, její naplňování vycházelo ze stanovených cílů celkového rozvoje
dětí se specifickým zaměřením na rozvoj jejich jazykových dovedností v anglickém jazyce.
Působení pedagogů, poskytovaná vzdělávací nabídka a výborná spolupráce s rodilými
mluvčími podporovala u dětí průběžné a cílené naplňování klíčových kompetencí
stanovených rámcovým vzdělávacím programem pro předškolní vzdělávání. Realizovaná
týdenní témata vycházela z aktuálních podmínek, byla zaměřena na seznamování dětí
s praktickými situacemi běžného života a rozvoj jejich dovedností, které si osvojovaly
ve dvojjazyčném vzdělávacím prostředí. V aktuálním platném školním vzdělávacím
programu byl odstraněn zjištěný nedostatek při minulé inspekční činnosti.
Vzdělávací záměry odpovídaly úrovni dětí, ve spontánních i řízených činnostech je rozvíjely
v oblastech kognitivní, sociální, fyzické a emoční. Ve spontánních činnostech nebyly děti
ve výběru činností omezovány, měly přístup ke všem hračkám, které využívaly pro rozvinutí
svých her. Dostupnost hraček a výtvarného materiálu nabízela různorodost činností,
podporovala u dětí rozvoj samostatnosti, hrubé i jemné motoriky a manipulačních
dovedností. Úklid hraček probíhal podle dohodnutých pravidel a děti byly vedeny
k udržování estetického a bezpečného prostředí ve třídách. Pohybové aktivity byly
zařazovány do vzdělávání denně a realizovány také při pobytu venku na školní zahradě. Její
vybavení průlezkami a herními prvky podporuje u dětí rozvoj pohybových dovedností
a obratnosti. Délka pobytu venku je však neopodstatněně zkracována. Pedagogové
plnohodnotně nevyužívají potenciál času a prostředí školní zahrady nebo okolí školy
k cíleným spontánním i didakticky řízeným aktivitám podporujících u dětí např. rozvoj
poznatků o okolním světě nebo získávání nových informací z oblasti environmentální
výchovy.
Řízené činnosti byly v obou třídách promyšlené, provázané se spontánními činnostmi a děti
byly pobízeny ke sdělování svých nápadů, myšlenek i názorů. Vzdělávací aktivity byly
realizovány společným působením pedagogů a rodilých mluvčích. Promyšleným
zařazováním logopedických chvilek nejen v přechodových činnostech byla u dětí
procvičována gymnastika mluvidel, pravidelně byly zařazovány hudební a pohybové
chvilky doprovázené pohybem pro posílení dětského citu pro pravidelný rytmus. Z metod
a forem byla využita převážně frontální a skupinová práce, méně často práce ve dvojicích
a kooperace ve skupinách. Při stolování byly děti vedeny k samostatnosti, starší děti
používaly příbor. U dětí byly podporovány návyky dodržování hygienických pravidel
i sebeobsluhy, mladším dětem byly učitelky nápomocny a děti se k nim obracely s důvěrou.
V době odpoledního odpočinku respektovaly učitelky individuální potřebu spánku u dětí.
Pro děti vyžadující spánek má škola vyčleněn klidový prostor herny, kde nejsou děti rušeny.
Ostatní děti se po krátkém odpočinku věnovaly klidovým činnostem, například prohlížení
knih, zpracování pracovních listů, kreslení nebo činnostem rozvíjejících jejich jazykové
dovednosti.
Pro dítě se speciálními vzdělávacími potřebami zajistila škola realizaci doporučených
opatření školským poradenským zařízením a dítěti mladšímu tří let přizpůsobila vzdělávací
nabídku zohledňující jeho individuální potřeby a možnosti.
Dvakrát týdně probíhá intenzivní příprava předškolních dětí k rozvoji jejich dovedností
v souvislosti s bezproblémovým přechodem do prvního ročníku základní školy. Je zaměřená
například na rozvoj řečových schopností a jazykových dovedností, matematické
pregramotnosti, podporu zájmu o psanou podobu jazyka nebo vytváření pozitivního vztahu
k intelektuálním činnostem. Děti projevují o činnosti zájem a aktivně se do nich zapojují,


2020/2021                                   4
pedagogové i rodilí mluvčí podporují u dětí realizaci všech připravených aktivit také
v anglickém jazyce.
Společným znakem sledované výuky v základní i střední škole bylo pozitivní klima
spočívající ve vstřícném vztahu učitelů k žákům, vzájemné toleranci a příjemné pracovní
atmosféře, zřetelný byl oboustranný partnerský vztah mezi učiteli a žáky. Zaujetí
a odbornost pedagogů účinně podporovaly zájem žáků o probíranou učební látku. Většina
sledované výuky se vyznačovala činnostním učením. Žáci nebyli jen pasivními příjemci
informací, byli podněcováni k vlastní iniciativě, přemýšlení, samostatnému odvozování
nových poznatků a vlastnímu hledání řešení. Průběžně byly vytvářeny podmínky pro
komunikaci mezi učitelem a žáky i mezi žáky navzájem. Ve všech hospitovaných hodinách
bylo účelně uplatňováno široké spektrum metod a forem práce, které umožňovaly
rovnoměrné aktivní zapojení všech žáků do výuky. Ve vysoké míře byla využívána práce
ve dvojicích a skupinách k vzájemnému učení žáků, předávání vlastních zkušeností
a rozvíjení jejich dovednosti pracovat, komunikovat a plnit úkoly v týmu. Efektivitu výuky
zvyšovala cílená práce s chybou, mezipředmětové propojení, zařazování problémových úloh
a aktivit rozvíjejících kritické myšlení. Propojení vzdělávacího obsahu s reálnými situacemi
i vlastními zkušenostmi žáků a příklady praktického využití získaných dovedností
a poznatků podporovalo vnitřní motivaci žáků. Žáci byli cíleně vedeni k vyjádření vlastního
názoru, argumentaci a diskuzi. Důraz byl kladen na dostatečné procvičení a upevnění
osvojených znalostí a dovedností. Žáci měli k dispozici pracovní listy, výukové materiály
vytvářené učiteli, pracovali s různými typy úloh a cvičení. Funkčně byly využívány názorné
pomůcky a didaktická technika. Organizace výuky umožňovala žákům pracovat v určitých
částech hodiny podle individuálního tempa. Jednotlivé činnosti byly promyšlené a vhodně
časově rozvržené. Zejména v nižších ročnících základní školy byly optimálně střídány
aktivity vyžadující větší soustřední s aktivitami k odlehčení. Ve většině sledované výuky
byli žáci zapojováni do závěrečného shrnutí učiva s ověřením jeho porozumění. V základní
škole byly průběžně vytvářeny příležitosti k sebehodnocení i hodnocení práce v rámci
skupiny. Součástí hodnocení bylo také jeho zdůvodnění. Dílčím nedostatkem výuky
ve střední škole byla nižší míra poskytování zpětné vazby pro další učení žáků. Žáci nebyli
vedeni k hodnocení své práce s ohledem na stanovené vzdělávací cíle.
Hospitovaná výuka vedená rodilými mluvčími podporovala aktivní řečové dovednosti žáků
a jejich praktické využití v běžných reálných situacích i rozvoj multikulturních kompetencí.
V oblasti jazykové komunikace byly hodiny metodicky i didakticky propracovány.
Promyšlená příprava, struktura vyučovací hodiny a efektivní střídání metod i forem výuky
vedlo k vysoké aktivizaci žáků a jejich rovnoměrnému zapojení do vyučování. Vzdělávací
strategie efektivně rozvíjely vědomosti a dovednosti, průběžně bylo ověřováno porozumění
zadání v cizím jazyce. Při četných komunikačních situacích žáci uplatňovali znalost slovní
zásoby včetně odborné. Žáci reagovali v cizím jazyce na podněty učitele spontánně
a prokazovali velmi dobrou úroveň dosažených jazykových dovedností.
Běžnou součástí výuky bylo uplatňování individuálního přístupu k žákům, zohledňování
jejich případných obtíží a respektování jejich speciálních vzdělávacích potřeb. Žákům byla
podle aktuální potřeby poskytována individuální podpora, dopomoc prvního kroku při
vypracování úkolů, průběžně bylo ověřováno jejich porozumění. Vysokou míru
individualizace a diferenciace s ohledem na žáky s rychlejším nebo pomalejším pracovním
tempem a s případnými výukovými nebo jazykovými obtížemi podporuje také zavedení tzv.
„dokončovacích hodin“ na prvním stupni základní školy.
K všestrannému rozvoji žáků škola organizuje aktivity, které doplňují běžnou výuku,
prohlubují znalosti a dovednosti žáků a přispívají k naplnění stanovených vzdělávacích cílů.



2020/2021                                    5
Žáci se účastní různých kurzů, besed, přednášek, kulturních akcí, exkurzí, projektových dnů,
lyžařského kurzu, adaptačního kurzu.
V zájmovém vzdělávání byl kladen důraz na relaxaci žáků po vyučování a účelné využití
volného času. Při samostatné práci i skupinových činnostech bylo přihlíženo k individuálním
možnostem a schopnostem žáků a byl vytvářen dostatečný prostor pro jejich seberealizaci.
Při vzdělávání převládala klidná přátelská atmosféra, žáci měli možnost volit aktivity podle
svého zájmu a momentálních potřeb. Ke všem činnostem byli vhodně motivováni a v jejich
průběhu pozitivně hodnoceni. Žáci byli vedeni k vzájemné ohleduplnosti, utváření
pracovních návyků a dodržování nastavených pravidel.


                          Hodnocení výsledků vzdělávání
Pro naplňování stanovených kompetencí dětí mateřské školy jsou pedagogy využívány
metody a formy práce, které podporují jejich zájem o trvalé získávání nových informací.
Přístupem pedagogů a jejich společným působením s rodilými mluvčími jsou děti cíleně
a systematicky vedeny a podporovány v osvojování nadstandardních jazykových dovedností
v anglickém jazyce. Celodenní komunikace vedena ve dvojjazyčném prostředí nabízí dětem
možnosti vlastní realizace a trvalé upevňování a rozvíjení získaných cizojazyčných
dovedností. Děti se ve všech činnostech projevovaly přirozeně, mezi sebou i s dospělými
komunikovaly bez zábran, s důvěrou. Respektovaly stanovená pravidla, uměly se
dohodnout, ve třídách nevznikaly mezi dětmi konfliktní situace. Empatický a vstřícný
přístup pedagogů i rodilých mluvčích vytváří v obou třídách mateřské školy pozitivní klima
vzájemné důvěry podporující dvojjazyčné vzdělávání dětí a naplňování jejich potřeb
vycházejících z multikulturního prostředí školy.
Pedagogická diagnostika je učitelkami prováděna, neposkytuje však dostatečné informace
o vývoji a pokrocích dětí v jednotlivých vzdělávacích oblastech. Její výsledky nejsou
pravidelně a systematicky využívány při plánování vzdělávacích činností, které by rozvíjely
děti podle jejich individuálních potřeb. Informace o dětech jsou zákonným zástupcům
průběžně sdělovány při každodenním předávání dětí. Oboustranná komunikace je vstřícná
a partnerská podporující vzájemné pozitivní vztahy.
Pro hodnocení žáků základní a střední školy získávají pedagogové podklady běžnými
způsoby i formou žákovských projektů. Vedení školy pravidelně vyhodnocuje individuální
výsledky vzdělávání žáků i výsledky tříd v mítincích. Na základě analýzy průběžných
výsledků vzdělávání přijímá opatření, která se promítají do metodiky výuky, konkrétní
podpory žákům formou doučování i konzultací a případně i do spolupráce s odborníky.
Zákonní zástupci jsou průběžně informování o prospěchu a chování žáků prostřednictvím
elektronického informačního systému a při osobních konzultací s vyučujícími.
Ve sledovaných posledních dvou školních letech dosahují žáci základní školy vyrovnaných
výsledků vzdělávání, většina z nich prospívá s vyznamenáním. Ve střední škole prospěla
v prvním pololetí školního roku s vyznamenáním polovina žáků. K objektivnímu posouzení
dosahované úrovně vzdělávání je škola dlouhodobě zapojena do externího testování
a výběrového zjišťování výsledků vzdělávání. Zjištěné výsledky (např. úroveň zvládnutí
určitých typů úloh) škola analyzuje a projednává v mítincích i pedagogických radách
a využívá k dalšímu směřování vzdělávacího procesu. Pravidelně je také sledována
úspěšnost žáků devátých ročníků v jednotných přijímacích zkouškách na střední školy.
Úroveň osvojení anglického jazyka u žáků základní školy je průběžně zjišťována
standardizovanými testy Cambridge English. Ve školním roce 2019/2020 úspěšně zvládlo
testy 25 žáků, z toho pět na úrovni B2. Žáci jsou motivováni k účasti ve vědomostních,


2020/2021                                    6
jazykových a sportovních soutěžích s postupem a úspěšným umístěním v krajských
i celostátních kolech.
Nadání a individuální zájmy žáků jsou vhodně podporovány prostřednictvím pestré nabídky
činností v zájmových útvarech (např. různé sportovní a jazykové kroužky, programování,
šachy, logické a deskové hry, Minecraft Education, Science, Kreativ, Psaní všemi deseti,
Feuersteinovo instrumentální obohacování). Dovednosti žáků střední školy jsou rozvíjeny
zapojením do programu „Cena vévody z Edinburghu“. Zájmové aktivity v odpoledních
hodinách nabízí svým dětem také mateřská škola (např. hudební krůčky, plavání, vaření,
S-Club, pojďme spolu za zvířaty a individuální logopedie).
Škola cíleně podporuje iniciativu žáků, rozvoj jejich komunikačních, občanských
a sociálních kompetencí. Žáci základní školy se pod dohledem rodilých mluvčích aktivně
podíleli na tvorbě a vydávání školního časopisu ZEEN, příležitost k posilování jazykových
dovedností vytváří také soutěž ve čtení knih v anglickém jazyce a korespondenční i on-line
kontakt s žáky partnerské zahraniční školy. Žáci školy se rovněž zapojují do různých
charitativních projektů (např. „Daruj hračku“, podpora mobilních hospiců, podpora dětí
s Downovým syndromem) a enviromentálních projektů, působí ve školní kapele. Zapojením
do programu VŠB-TU Ostrava „Zlepši si techniku“ žáci rozvíjí své dovednosti např.
v oblasti techniky, přírodovědy, ekonomiky. Pilotním zařazením školy do „Pokusného
ověřování paměťových institucí“ si žáci prostřednictvím zážitkové pedagogiky rozšiřují své
znalosti ve společenskovědních předmětech.
Efektivní spolupráce pracovníků poradenského pracoviště a třídních učitelů, účinně
nastavené preventivní aktivity zaměřené na třídní kolektivy a pravidelné setkávání žáků
a učitelů v rámci „ranních kruhů“ přispívá k vytváření příznivého třídního klimatu
a posilování vzájemných vazeb mezi žáky a pedagogy, V období distančního vzdělávání
byla vybraná témata primární prevence začleněna do výuky některých předmětů, žáci střední
školy absolvovali také on-line přednášky k bezpečnosti v kyberprostoru.
K naplňování cílů kariérového poradenství a talent managementu zaměřených
na sebepoznávání jsou ve škole organizovány studentské konference pro žáky druhého
stupně základní školy a žáky střední školy, v rámci kterých prezentují své seminární práce.
Aktivní účast žáků podporuje schopnost pracovat v týmu, vzájemné předávání zkušeností
a motivaci. Žáci se učí pracovat s informacemi, psát odborné texty a prezentovat výsledky
vlastní práce.
Škola informuje o své vzdělávací nabídce a aktivitách prostřednictvím webových stránek,
sociálních sítí, vydáváním Newsletteru a v regionálním tisku a televizi.


                                         Závěry
Vývoj školy
- Od poslední inspekční činnosti v roce 2013 byl v mateřské škole navýšen počet tříd
  předškolního vzdělávání na dvě a počet dětí vzrostl z 20 na 35. V základní škole došlo
  k navýšení počtu tříd ze šesti na devět a počtu žáků z 61 na 134. Vedení školy bylo
  rozšířeno o čtyři zástupce ředitelky školy.
- Zjištěný nedostatek z minulé inspekční činnosti týkající se školního vzdělávacího
  programu mateřské školy byl odstraněn.
- Od 1. 9. 2020 byl otevřen první ročník střední školy oboru 78-42-M/06 Kombinované
  lyceum.



2020/2021                                   7
- Od školního roku 2018/2019 probíhá činnost všech součástí školy v jednom místě
  poskytovaného vzdělávání.
- Zlepšily se materiální podmínky pro vzdělávání.


Silné stránky
- Využívání účinných vzdělávacích strategií umožňuje aktivní zapojení všech žáků
  do výuky, vzájemné učení žáků, rozvíjí kritické myšlení a podporuje jejich vnitřní
  motivaci.
- Vysoká míra zapojení rodilých mluvčích do vzdělávání dětí a žáků umožňuje efektivní
  rozvoj jejich jazykových i multikulturních kompetencí.
- Pro vzdělávání předškolních dětí je vytvářeno pozitivní klima se vstřícným a empatickým
  přístupem všech pracovníků.
- Systematická práce s výsledky vzdělávání žáků se pozitivně promítá do vysoké
  úspěšnosti v průběhu vzdělávání, v externím testování i soutěžích.
- Široké spektrum školních a mimoškolních aktivit podporuje sounáležitost dětí a žáků se
  školou, týmovou spolupráci a rozvoj jejich komunikačních, osobnostních a sociálních
  dovedností.


Slabé stránky a/nebo příležitosti ke zlepšení
- Kontrolní a hospitační činnost vedení školy není v některých oblastech řízení plně
  funkční.
- Další vzdělávání pedagogických pracovníků nevychází ze závěrů hospitační činnosti,
  není ověřováno uplatňování získaných poznatků v praxi.
- Pedagogická diagnostika realizovaná učitelkami v mateřské škole nemá dostatečnou
  vypovídající hodnotu o vzdělávacích pokrocích dětí a její závěry neposkytují všechny
  potřebné informace pro využití při plánování a realizaci vzdělávacích činností
  zaměřených na individuální rozvoj dětí.
- Ve výuce střední školy chybí oboustranná zpětná vazba na práci žáků vzhledem
  ke vzdělávacím cílům.


Doporučení pro zlepšení činnosti školy
- Nastavit funkční systém kontroly ve všech oblastech řízení včetně hospitační činnosti.
- Plánovat další vzdělávání pedagogických pracovníků na základě jejich potřeb zjištěných
  hospitační činností, sledovat efektivnost zavádění získaných poznatků do výuky.
- Věnovat dostatečnou pozornost vyhodnocení splnění vzdělávacích cílů. Zaměřit další
  vzdělávání pedagogických pracovníků na aplikaci formativního hodnocení.
- Provádět diagnostiku rozvoje dětí ve všech vzdělávacích oblastech a využívat jejich
  závěry při vzdělávání a rozvoji děti.
- Plánovat organizaci dne v mateřské škole s respektováním doporučené délky pobytu
  venku nejen v dopoledních hodinách a realizovat venkovní aktivity v co největší míře.



2020/2021                                   8
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 10 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu.


              Seznam dokladů, o které se inspekční zjištění opírají
 1.     Výpis z Rejstříku škol a školských zařízení ze dne 1. 6. 2021
 2.     Školní vzdělávací program pro předškolní vzdělávání „Dáváme dětem náskok“ platný
        od 1. 9. 2020
 3.     Školní vzdělávací program základní školy Monty School „Dáváme dětem náskok“
        platný od 1. 9. 2016
 4.     Školní vzdělávací program kombinovaného lycea platný od 1. 9. 2020
 5.     Školní vzdělávací program školní družiny při základní škole Monty School platný
        od 1. 9. 2020
 6.     Rozhodnutí MŠMT č.j. MSMT-13656/2016 ze dne 26. 4. 2016 o povolení výuky
        vybraných předmětů v anglickém jazyce
 7.     Třídní knihy mateřské, základní a střední školy vedené ve školním roce 2020/2021
        (vybraný vzorek)
 8.     Výroční zpráva o činnosti školy za školní rok 2019/2020 ze dne 30. 9. 2020
 9.     Dlouhodobá koncepce školy a strategie rozvoje pro léta 2018-2023 ze dne 23. 8. 2018
10.     Záznamy z hospitační činnosti ve školním roce 2019/2020, přehled on-line hospitační
        činnosti ve školním roce 2020/2021
11.     Zápisy z pedagogických rad mateřské, základní a střední školy ve školním roce
        2020/2021
12.     Minimální preventivní program pro školní rok 2021, Krizový plán ze dne 3. 3. 2020,
        Strategie výchovného poradenství a talent managementu pro léta 2020-2025 ze dne
        17. 8. 2020
13.     Dokumentace žáků se speciálními vzdělávacími potřebami vedená ve školním roce
        2020/2021 (vybraný vzorek), dokumentace dítěte se speciálními vzdělávacími
        potřebami vedená v mateřské škole ve školním roce 2020/2021
14.     Zápisy z kontrolní činnosti v mateřské škole ve školním roce 2020/2021 (vybraný
        vzorek)
15.     Portfolia a práce dětí mateřské školy – pracovní listy, grafomotorická cvičení,
        výkresy, záznamy o vývoji dítěte ve školním roce 2020/2021 (vybraný vzorek)



2020/2021                                    9
16.     Přehledy docházek dětí mateřské školy vedené ve školním roce 2020/2021 (vybraný
        vzorek)
17.     Personální dokumentace pedagogických pracovníků (vybraný vzorek)
18.     Přehled dalšího vzdělávání pedagogických pracovníků v mateřské, základní a střední
        škole ve školním roce 2019/2020, 2020/2021
19.     Školní matrika mateřské, základní a střední školy ve školním roce 2020/2021
        (vybraný vzorek)
20.     Dokumentace související se zajištěním bezpečnosti dětí a žáků při poskytování
        vzdělávání vedené ve školním roce 2020/2021
21.     Dokumentace vztahující se k finančním podmínkám školy pro školní rok 2019/2020
        a 2020/2021
22.     Doklady vztahující se k zajištění stravování ve školním roce 2020/2021




2020/2021                                   10
                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Moravskoslezský
inspektorát, Matiční 20, 702 00 Ostrava, případně prostřednictvím datové schránky
(g7zais9), nebo na e-podatelnu csi.t@csicr.cz s připojením elektronického podpisu, a to
k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


Mgr. Šárka Šustková, školní inspektorka,
                                                       Mgr. Šárka Šustková v. r.
vedoucí inspekčního týmu

PhDr. Ing. Ivana Teichmannová, školní inspektorka      PhDr. Ing. Ivana Teichmannová v. r.


Mgr. Jiřina Budíková, školní inspektorka               Mgr. Jiřina Budíková v. r.


Mgr. Daniel Jakubek, Ph.D., školní inspektor           Mgr. Daniel Jakubek, Ph.D. v. r.


Ing. Klára Kudlíková, kontrolní pracovnice             Ing. Klára Kudlíková v. r.


Bc. Marcela Zahradníková, kontrolní pracovnice         Bc. Marcela Zahradníková v. r.




V Ostravě 24. 6. 2021

Datum a podpis ředitelky školy potvrzující projednání a převzetí inspekční zprávy

Mgr. Alexandra Vidláková,                               Mgr. Alexandra Vidláková v. r.
ředitelka školy

V Ostravě 24. 6. 2021




2020/2021                                    11
