                                   Česká školní inspekce
                                  Středočeský inspektorát
                                Arabská 683, 160 66 Praha 6
____________________________________________________________________________________________________________




                         I NSP EKČNÍ ZPRÁ VA
                                        Čj. ČŠIS-1326/25-S
                                      Sp. zn. ČŠIS-S-244/25-S


Název                               Střední zemědělská škola a Střední odborná škola
                                    Poděbrady, příspěvková organizace
Sídlo                               Boučkova 355, 290 01 Poděbrady
E-mail                              podebrady@szes.cz
IČO                                 49 535 013
Identifikátor                       600 007 600
Právní forma                        příspěvková organizace
Zastupující                         Mgr. Radim Keith
Zřizovatel                          Středočeský kraj
Místo inspekční činnosti            Boučkova 355, Poděbrady
Inspekční činnost na místě          7.− 9. 4. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle příslušných
školních vzdělávacích programů (dále „ŠVP“), jejich naplňování a souladu s právními
předpisy a rámcovým vzdělávacím programem podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělávání
(školský zákon), ve znění pozdějších předpisů.


                                          Charakteristika
Příspěvková organizace (dále „škola“) vykonává činnost střední školy, domova mládeže
a školní jídelny. K termínu inspekční činnosti aktuálně vzdělávala v oborech středního
vzdělání s maturitní zkouškou v denní formě 416 žáků, z toho v oboru Veřejnosprávní
činnost (118), Agropodnikání (121), Veterinářství (124) a Přírodovědné lyceum (53), jehož
opětovným zařazením do vzdělávací nabídky došlo od školního roku 2023/2024 k jejímu
rozšíření. Naplněnost školy se pohybuje kolem 86 %.
K termínu inspekční činnosti se ve škole vzdělávalo 32 žáků se speciálními vzdělávacími
potřebami (dále „SVP“), z toho jeden podle individuálního vzdělávacího plánu (dále „IVP“).
Škola vykazovala dalších osm žáků s IVP povoleného z jiných závažných důvodů. Jeden
z deseti žáků s odlišným mateřským jazykem má částečnou jazykovou bariéru.
V domově mládeže bylo ubytováno 79 žáků (naplněnost cca 70 %).


                         Hodnocení podmínek vzdělávání
Ředitel školy (dále „ředitel“) působí ve funkci od 1. února 2024, od července téhož roku jej
ve vedení doplnila nově jmenovaná zástupkyně. Koncepce rozvoje školy se zaměřuje
na podporu provázanosti vzdělávacích oborů s cílem rozšířit uplatnění absolventů. Ředitel
postupně nastavuje mechanismy pro řízení a monitorování kvality vzdělávacího procesu,
jejich implementace však postrádá jednotící rámec. Převážně autokratický způsob vedení
s málo efektivní komunikací s pedagogickým sborem nepříznivě ovlivňuje vzájemnou
spolupráci. Nedostatečné zapojení pedagogů do rozhodovacích procesů a absence
konstruktivní zpětné vazby při prosazování nových opatření oslabuje motivaci pedagogů
a jejich ochotu podílet se na plánování a realizaci změn.
Účinnost kontrolní složky řízení je nízká, zejména v oblasti monitorování kvality výuky.
Hospitační činnost realizovaná ředitelem probíhá spíše nahodile a reaguje především
na podněty nebo stížnosti, což znemožňuje vytvoření komplexního obrazu o úrovni
vzdělávání ve škole. Přináší konkrétní zjištění a v některých případech vede k pojmenování
nedostatků, které odpovídají reálnému stavu výuky. Přijatá opatření k jejich zlepšení
však nejsou důsledně prosazována, ani není systematicky sledována jejich účinnost.
Nedostatky byly zaznamenány i v další kontrolní činnosti vedení školy a projevily se např.
v nevypracování IVP a v neúplně zpracované dokumentaci školního poradenského
pracoviště.
Personální podmínky jsou nestabilní. Po nástupu ředitele do funkce došlo k výrazné
personální obměně třetiny pedagogického sboru. Ve škole aktuálně působí 38 učitelů,
z nichž čtyři nesplňují podmínku odborné kvalifikace. Další vzdělávání pedagogických
pracovníků probíhá účelně, a to zejména formou specializovaných školení dle profesního
zaměření jednotlivých učitelů. Spolupráce se v rámci některých předmětových komisí
zaměřuje převážně na organizační záležitosti. Poznatky a zkušenosti jsou sdíleny zejména
neformálně, bez jasně vymezeného rámce pro dlouhodobé sledování kvality výuky
či vyhodnocování účinnosti přijatých pedagogických opatření. Vedení školy vhodně
podporuje realizaci vzájemných hospitací, které přispívají k rozvoji spolupráce a sdílení
dobré praxe. Výstupy z těchto hospitací jsou zaznamenávány, jejich další systematické
využití k cílené podpoře pedagogů však zatím zůstává částečně nevyužité. Uvádění
začínajících učitelů probíhá funkčně a zajišťuje jim odpovídající metodickou podporu. Vztah
mezi předmětovými komisemi a vedením školy postrádá pevnější strukturu; potřeby
jednotlivých oborů, například v oblasti vyřazování a obnovy výukových pomůcek, nejsou
systematicky komunikovány. Chybí cílené zapojení pedagogů do zmíněných procesů.
Školní poradenský tým v současné době tvoří kvalifikovaná výchovná poradkyně současně
nekvalifikovaně vykonávající školní metodičku prevence, a dále sociální pedagog.




                                            2/9
Vzájemně úzce spolupracují. Přínosem jsou služby kariérového poradce, které jsou žáky
účelně využívány.
Vnitřní klima školy je poznamenáno napětím, které pramení z dlouhodobě neujasněného
a z pohledu některých žáků i pedagogů ne zcela transparentního způsobu řízení školy. Vedle
nevhodného zpřístupňování informací z oblasti interních pracovněprávních vztahů ze strany
části pedagogického sboru přispívá k pocitu nejistoty rovněž styl komunikace vedení školy,
který je některými žáky vnímán jako nátlakový. Z iniciativy žáků vznikly petice vyjadřující
podporu části pedagogického sboru, která dle tvrzení žáků čelí nevhodnému jednání
ze strany ředitele, a současně výzva k jeho odvolání. Způsob, jakým byly tyto aktivity
komunikovány, přispívá k polarizaci vztahů mezi vedením, učiteli a žáky.
Materiální a finanční podmínky umožňují realizaci vzdělávání podle ŠVP. Od minulé
inspekční činnosti probíhala potřebná údržba budov a úprava prostor pro výuku a výchovu.
Byly vybudovány nové šatny, rozšířeny prostory o jednu kmenovou třídu a zřízen venkovní
sportovní areál. Průběžně bylo doplňováno účelné vybavení včetně učebních pomůcek,
nástrojů a digitálních technologií využívaných ve výuce i k zapůjčení.
Domov mládeže ubytovává žáky v třílůžkových pokojích s vlastním sociálním zařízením.
Žáci mají možnost využívat kuchyňku a společenské místnosti, v případě potřeby i zázemí
školy např. pro některé sportovní aktivity.
Škola žáky pravidelně poučuje o dodržování pravidel bezpečnosti a ochrany zdraví
v prostorách školy i mimo ni. Míra úrazovosti je nízká.


                          Hodnocení průběhu vzdělávání
Vzdělávací cíle byly stanoveny v souladu se ŠVP. Pedagogové převážně využívali tradiční
formy práce, ve kterých dominovala role učitele nad aktivitou žáků. Zapojení žáků
do výukových činností bylo částečné, přičemž někteří zůstávali pasivní. Metody podporující
samostatnost, kritické myšlení a schopnost pracovat s informacemi v širších souvislostech
se uplatňovaly jen výjimečně. Příležitosti k vlastnímu vyjádření a vzájemné diskusi
se vyskytovaly spíše sporadicky. Ve výuce chyběla systematická diferenciace; úkoly
neodrážely rozdílnou úroveň znalostí a schopností jednotlivých žáků. Cílená podpora žáků
s nadáním nebyla nastavena, zatímco potřeby žáků se SVP pedagogové většinou
zohledňovali. Sebehodnocení, vrstevnické hodnocení a další formy zpětné vazby
se ve sledované výuce téměř neuplatňovaly, což oslabovalo efektivitu vzdělávacích strategií.
Výuka všeobecně vzdělávacích předmětů byla převážně tradiční, místy však směřovala
k praktickému uplatnění učiva a rozvoji jazykových a logických dovedností žáků.
V hodinách českého jazyka a literatury bylo patrné důsledné vedení k porozumění literárním
textům včetně schopnosti jejich analýzy. Učitelé systematicky propojovali výuku
s literárněhistorickým kontextem a příležitostně zařazovali úlohy rozvíjející logické
uvažování, které vedly ke zvýšení zájmu žáků a jejich hlubší aktivizaci. Ve výuce
mluvnických témat převažovalo praktické pojetí s důrazem na aplikaci poznatků v různých
kontextech, včetně přesahů do dalších oblastí učiva. Ojediněle byly využity digitální
technologie, včetně nástrojů umělé inteligence, které podněcovaly samostatné vyhledávání
a interpretaci informací. Kultivovaný projev učitelů se pozitivně promítal do komunikačních
dovedností žáků. Ve výuce anglického jazyka byla patrná didakticky promyšlená pestrost
forem práce; žáci pracovali samostatně, ve dvojicích i ve skupinách. Podstatnou část hodin
tvořily smysluplné komunikativní aktivity cílené na rozvoj jazykové produkce. Významným
prvkem bylo systematické a efektivní využívání digitálních technologií včetně mobilních


                                            3/9
zařízení, která napomáhala interaktivnímu pojetí výuky. Ojediněle byla výuka obohacena
o obsahově přínosná témata se společenským přesahem, která podněcovala diskusi, rozvíjela
hodnotové postoje a podporovala angažovaný přístup k dění ve společnosti, nebyla
však vždy vhodně využita jako přímý nástroj rozvoje jazykových dovedností. V matematice
učitelé využívali účelnou frontální formu práce kombinovanou se samostatnou prací žáků.
Z kooperativních forem výuky byla využita jen ojediněle práce ve dvojici, která měla
pozitivní vliv na upevnění a získávání potřebných dovedností a vědomostí. Přestože
vyučující pokládali problémové otázky, nepodněcovali žáky k diskusi o návrhu různých
řešení učebních úloh. Za pozitivní prvek lze považovat výjimečně zařazované praktické
využití probíraného učiva. Ve výuce chemie byly vhodně začleněny mezipředmětové vztahy
a důsledně byla uplatněna zásada názornosti. Při práci s chybou byla patrná účelnost
a návaznost na další činnost žáků. Výuka biologie byla vedena převážně frontálně. Výklad
zahrnoval řadu pojmů, které vysvětloval učitel, přestože se často jednalo o již probrané
učivo. Možnosti aktivního zapojení žáků do opakování a procvičování zůstávaly převážně
nevyužité. Ve výuce informačních a komunikačních technologií byl výklad účelně
doplňován konkrétními ukázkami, které sloužily jako podklad pro samostatnou práci žáků.
Ti vytvářeli vlastní prezentace podle přiměřeně obtížného zadání, přičemž učitel jim
poskytoval individuální podporu s ohledem na jejich úroveň pokročilosti.
Výuka teoretických odborných předmětů v oboru Veřejnosprávní činnost byla obohacena
o praktické příklady z reálného života, přičemž důraz byl kladen na používání odborné
terminologie a mezipředmětové vztahy. Učivo bylo vhodně zasazováno do aktuálního
společenského kontextu a navazovalo na dříve probrané poznatky. Přínosné bylo zařazení
prvků výuky odborného předmětu v cizím jazyce i práce se vzorovými dokumenty, které
napomáhaly konkrétnějšímu pochopení výkladu. V odborných zemědělských
a veterinárních předmětech byla výuka podpořena využitím názorných pomůcek,
počítačových prezentací a ukázek strojních součástí, například v předmětu základy
mechanizace. Výklad byl vhodně strukturován s ohledem na logickou návaznost obsahu
a propojen s praktickými zkušenostmi žáků, zejména v oblasti chovatelství, veterinární péče
a pěstitelství. Zaznamenána byla efektivní práce s učivem v předmětech nemoci zvířat
a farmakologie, kde docházelo k průběžnému opakování a upevňování znalostí. V pěstování
rostlin bylo dané téma využito k formování pozitivního vztahu žáků k ochraně půdy.
Odborná terminologie byla používána přiměřeně a zároveň důsledně vyžadována.
Praktické vyučování bylo v daném období částečně ovlivněno preventivními opatřeními
reagujícími na nepříznivou nákazovou situaci. V části hodin žáci skupinově připravovali
prezentace pro projektový Den Země. Vyučující se věnovali prezentujícím skupinám
a poskytovali jim zpětnou vazbu s prvky formativního hodnocení. Aktivita ostatních žáků
však v tomto typu výuky zůstávala nižší. Vyšší míru zapojení vykazovali žáci při výuce
v teraristickém úseku, kde prokazovali osvojené návyky správného zacházení se zvířaty.
Do praktické výuky realizované na školním pozemku se dařilo zapojit většinu žáků, kteří
vykonávali jednodušší manuální činnosti, například výsadbu brambor či obsluhu vhodně
zvolené malé zemědělské mechanizace.
Výchovná činnost v domově mládeže je zaměřena mj. na formování odpovídajících
sociálních kompetencí žáků. V komunikaci žáků s vychovatelkami byl patrný partnerský
přístup. V době inspekční činnosti se žáci věnovali převážně odpočinku a individuálním
činnostem v rámci osobního volna.




                                           4/9
                          Hodnocení výsledků vzdělávání
Průběžné výsledky vzdělávání žáků ve sledovaných školních letech 2022/2023 a 2023/2024
vykazují mezi jednotlivými obory výrazné rozdíly. Prospěch s vyznamenáním je napříč
všemi obory nízký. Nejlepších výsledků dosahují žáci oboru Veterinářství a Veřejná správa
(cca 12 % prospívajících s vyznamenáním). V Agropodnikání byl však podíl žáků
prospívajících s vyznamenáním minimální. Pozitivní skutečností je nízký počet
neprospívajících žáků.
Výrazný problém v průběhu vzdělávání však představuje vysoký počet žáků ohrožených
školním neúspěchem, tj. těch, kteří jsou hodnoceni alespoň v jednom předmětu stupněm
dostatečný. V Agropodnikání jejich podíl zahrnuje přibližně tři čtvrtiny všech žáků.
Ve Veřejné správě je situace mírně příznivější, přesto podíl ohrožených žáků dosahuje tří
pětin. Nejvýraznější zlepšení bylo zaznamenáno v oboru Veterinářství, kde se podíl žáků
ohrožených školním neúspěchem snížil na méně než polovinu. Obtíže žáků v matematice
a českém jazyce, na něž upozornila již předchozí inspekční činnost, nadále přetrvávají a tyto
předměty patří k nejčastějším příčinám horšího hodnocení v průběhu vzdělávání. Z analýzy
výsledků vyplývá, že škola těmto problémům systematicky nepředchází. Chybí ucelená
a promyšlená strategie prevence školního neúspěchu; podpora žáků závisí především
na iniciativě jednotlivých učitelů. Nabídka konzultací a doučování zůstává hlavní formou
pomoci. V matematice bylo upraveno učivo, pravidelně se procvičují didaktické testy
a domácí příprava žáků maturujících z matematiky byla v aktuálním školním roce
zintenzivněna. Pro zlepšení průběžných výsledků vzdělávání je však nezbytné zavést
systematickou analýzu prospěchu ve všech oborech a naplno využít potenciál předmětových
komisí i školního poradenského pracoviště.
Výsledky žáků při ukončování vzdělávání maturitní zkouškou (dále „MZ“) byly
ve sledovaném období ve školních letech 2022/2023 a 2023/2024 v jednotlivých oborech
rozdílné. Nejlepších výsledků dosahovali žáci v předmětu český jazyk a literatura, v němž
byla ve společné části MZ u oboru Agropodnikání ve dvou po sobě jdoucích obdobích hrubá
neúspěšnost (podíl žáků u zkoušky neúspěšných nebo zkoušku nekonajících z přihlášených
žáků) nulová. Výrazně slabší výsledky škola opakovaně zaznamenala v matematice, kterou
sice volí jen jednotlivci, z nichž však ve sledovaném období uspěla jen čtvrtina. Výsledky
ve zkoušce z cizího jazyka vykazovaly meziročně značné rozdíly. V roce 2023 byla hrubá
neúspěšnost ve společné části MZ ve všech oborech srovnatelná nebo nižší než průměr ČR
v příslušné oborové skupině. V roce 2024 však došlo ke zhoršení ve všech oborech, zejména
v oboru Agropodnikání. V profilové části MZ dosahovali žáci ve všech oborech převážně
dobrých výsledků, neúspěšnost se vyskytla pouze ojediněle.
Výchovná poradkyně informuje učitele o potřebách žáků se SVP a v tomto školním roce
začala při hospitacích ověřovat poskytovanou podporu přímo ve výuce. Žákům s odlišným
mateřským jazykem škola zajišťuje individuální doučování českého jazyka.
Pravidla a mechanismy prevence rizikového chování jsou ve školním preventivním
programu zpracována pouze částečně. Ačkoli krizové plány vycházejí z metodiky MŠMT,
nejsou ve všech případech přizpůsobeny specifickým podmínkám školy. Témata prevence
jsou vhodně začleňována do výuky i mimoškolních aktivit a přispívají k omezení výskytu
rizikového chování. Škola se zaměřuje na prevenci kouření a zlepšování vztahů mezi žáky.
Školní poradenské pracoviště pracuje se žáky i jejich zákonnými zástupci individuálně.
Pozitivní roli v oblasti prevence sehrávají adaptační kurzy i pravidelná komunikace
se zákonnými zástupci. Výchovné nebo vzdělávací obtíže jsou s rodiči konzultovány,




                                            5/9
případně je doporučeno zapojení odborného pracoviště. Dodržování pravidel slušného
chování bylo patrné jak v hospitované výuce, tak o přestávkách.
Škola se snaží motivovat žáky k dosažení lepších studijních výsledků, k aktivnímu přístupu
ke vzdělávání prostřednictvím pochval a finančních odměn za vyznamenání. Počet
udělených pochval výrazně převyšuje počet kázeňských opatření, což dokládá důsledné
uplatňování pozitivní motivace ve výchovně-vzdělávacím procesu. Tento přístup se odráží
i v relativně nízké absenci žáků, která činila ve sledovaném období průměrně 110 hodin
na žáka za rok.
Žáci školy se pravidelně zapojují do vědomostních, sportovních a odborných soutěží. Škola
také organizuje školní olympiádu s netradičními disciplínami a turnaje v různých
sportovních hrách, které podporují rozvoj pohybových schopností a týmové spolupráce.
V oblasti odborného vzdělávání škola pořádá soutěže pro žáky zemědělských oborů, včetně
oblastního kola jízdy zručnosti, které prohlubují praktické dovednosti a odbornou přípravu.
Škola zajišťuje systematickou přípravu žáků k složení mezinárodního jazykového
certifikátu.
Projektová činnost tvoří dlouhodobě stabilní součást aktivit školy. Realizované projekty
mají převážně odborné zaměření a soustředí se na témata udržitelného rozvoje, ochrany
přírody a regionální identity. Mezinárodní rozměr zajišťují partnerství se školami
ve Španělsku, Řecku a Itálii, v jejichž rámci se žáci účastní výukových aktivit, jazykových
kurzů a odborných stáží. Učitelé využívají příležitost navštěvovat výuku v partnerských
školách a sdílet zkušenosti s kolegy ze zahraničí. Zapojení do projektů vede k rozvoji
samostatnosti, odpovědnosti i schopnosti žáků spolupracovat v mezinárodním prostředí.
Dobrovolnické aktivity představují přirozenou součást života školy. Žáci se zapojují
například do charitativních sbírek, spolupráce s domovem pro seniory či registrace dárců
kostní dřeně, což rozvíjí sociální citlivost, odpovědnost a vnímání společenské
sounáležitosti. Významný prostor pro občanskou angažovanost představuje rovněž
žákovský parlament, jehož činnost je stabilní součástí života školy. V aktuálním období
projevili žáci vysokou míru iniciativy a usilovali o zlepšení vztahového klimatu. V průběhu
inspekční činnosti však došlo k situaci, kdy byl pokus o vyjádření stanoviska během zasedání
parlamentu přerušen pedagogem způsobem, jenž nerespektoval principy otevřené diskuse
a neposkytl prostor k hledání konstruktivního řešení. Zvolený postup oslabil důvěru žáků
v participaci na chodu školy a narušil vnímanou smysluplnost fungování školní samosprávy.
Součástí zájmového vzdělávání je kroužek teraristiky, který rozvíjí odborné znalosti
a praktické dovednosti zejména žáků oboru veterinářství. Péče o svěřená zvířata přispívá
k rozvoji odborných dovedností, formování profesního přístupu a upevnění vztahu žáků
ke zvolenému oboru.
Výzdoba společných prostor domova mládeže svědčí o příležitostném zapojení žáků
do rukodělných činností. Společenský život je podporován akcemi konanými při různých
příležitostech během školního roku. Podpora přípravy na vyučování je kromě režimu dne
zajištěna i zprostředkováním možnosti doučování.




                                            6/9
                                         Závěry
Vývoj školy
– Ve školních letech 2023/2024 a 2024/2025 došlo k personální obměně vedení školy,
  výrazné obměně pedagogického sboru a zvýšení počtu členů školního poradenského
  pracoviště.
– Vzdělávací nabídka školy byla od školního roku 2023/2024 rozšířena znovuotevřením
  oboru Přírodovědné lyceum.
– Slabé výsledky v matematice a v českém jazyce a literatuře, zaznamenané již
  při předchozí inspekční činnosti, přetrvávají jak v průběhu vzdělávání, tak i ve společné
  části maturitní zkoušky z matematiky.
Silné stránky
– Dlouhodobá účast školy v mezinárodních projektech rozvíjí odborné kompetence žáků,
  jejich komunikační dovednosti a schopnost pracovat v multikulturním prostředí. (1.5)
– Pedagogové podporují dobrovolnické aktivity, čímž rozvíjejí občanskou angažovanost a
  odpovědnost žáků. (3.4)
– Systematické oceňování výborných studijních výsledků formou pochval a finančních
  odměn posiluje pozitivní motivaci a učí žáky vnímat hodnotu vlastního úsilí. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Nedostatečně efektivní komunikace mezi vedením školy a pedagogickým sborem
  negativně ovlivňuje školní klima a vzájemnou spolupráci. (1.3)
– Nízká podpora kritického myšlení žáků, nedostatek prostoru pro vyjadřování názorů
  a chybějící práce se souvislostmi a informačními zdroji omezují hloubku porozumění
  učivu. (4.2)
– Nedostatečné uplatňování diferenciace a individualizace výuky a opomíjení prvků
  sebehodnocení a vrstevnického hodnocení oslabují účinnost vzdělávacích strategií. (4.3)
– Chybějící strategie předcházení školní neúspěšnosti se projevuje vysokým počtem žáků
  ohrožených školním neúspěchem. (5.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Posílit oboustrannou komunikaci mezi vedením školy a pedagogickým sborem
  prostřednictvím   pravidelného     setkávání,  zapojení    předmětových       komisí
  do rozhodovacích procesů a vytvořením bezpečného prostoru pro sdílení názorů.
– Formulovat a společně sdílet etický kodex, jenž vymezí zásady vzájemné komunikace,
  spolupráce a respektu mezi vedením školy a pedagogickým sborem.
– Podporovat rozvoj kritického myšlení a práci s informacemi prostřednictvím zadávání
  otevřených úloh, vytváření příležitostí pro argumentaci a vedení žáků k vyhledávání
  a propojování relevantních informací.




                                            7/9
– Při zadávání úloh více zohledňovat rozdílné schopnosti žáků, zařazovat jednoduché
  formy sebehodnocení a podněcovat žáky k reflexi práce spolužáků.
– Systematicky analyzovat výsledky vzdělávání v průběhu i při jeho ukončování maturitní
  zkouškou a na základě zjištěných dat přijímat cílená opatření k podpoře žáků ohrožených
  školním neúspěchem.
– Aktualizovat krizové plány a posílit preventivní činnost školního poradenského
  pracoviště prostřednictvím efektivnější komunikace vedení školy s poradenským týmem
  a třídními učiteli.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení, jmenování do funkce ředitele), stav k termínu inspekční činnosti
 2.   Dokumentace k řízení a kontrole, školní rok 2023/2024 a 2024/2025 k termínu
      inspekční činnosti
 3.   Dokumentace podle § 28 školského zákona


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

 Mgr. Markéta Seidlová, školní inspektorka, vedoucí inspekčního týmu
 Ing. Jana Diopová, školní inspektorka



                                          8/9
 Ing. Pavel Čámský, školní inspektor
 Bc. Mária Kotvanová, kontrolní pracovnice
5. 5. 2025




                                         9/9
          Střední zemědělská škola a Střední odborná škola,
             Poděbrady, Boučkova 355, 290 40 Poděbrady
                     325503170 e-mail: podebrady@szes.cz   internet: http://www.szes.cz

Hezký den,


níže zasíláme námitky ohledně zapsaných hodnocení.
Hezký den


Mgr. Radim Keith
  Ředitel školy




Hodnocení podmínek vzdělávání


„Převážně autokratický způsob vedení s malou efektivní komunikací s pedagogickým sborem
nepříznivě     ovlivňuje   vzájemnou    spolupráci.   Nedostatečné     zapojení     pedagogů   do
rozhodovacích procesů a absence konstruktivní zpětné vazby při prosazování nových opatření
oslabuje motivaci pedagogů a jejich ochotu podílet se na plánování a realizaci změn.“

Vedení školy nesouhlasí s tvrzením o „převážně autokratickém způsobu vedení“ a „malé
efektivní komunikaci s pedagogickým sborem“, neboť takové hodnocení dle našeho názoru
neodpovídá reálné praxi v každodenním řízení školy. Od nástupu nového vedení v únoru 2024
byla zavedena řada opatření směřujících k posílení komunikace s pedagogickým sborem, včetně
pravidelných pedagogických porad, a provozních porad pedagogů, které jsou každý měsíc, dále
jsem zavedl i porady nepedagogických pracovníků. Každý zaměstnanec se může zapojit do
chodu školy. Osobně jsem s každým učitelem při nástupu hovořil téměř hodinu. Navštěvuji
kabinety. Potkáváme se na chodbách. Vyjádřit se může vedoucí předmětových komisí. Taktéž
mne mohou všichni pracovníci kontaktovat na mailu, Bakalářích, telefonu. Nejsem jen stále
v ředitelně.

Je pravdou, že v důsledku personálních změn a celkové stabilizace školy po změně vedení
mohla být některá opatření zpočátku vnímána jako direktivní. Jednalo se však o kroky nutné k
zajištění provozní a organizační kontinuity školy. Avšak nesouhlasíme s označením
„autokrativní,“ neboť tento směr vedení se nikdy neodehrál. Vždy se ke všem problémům mohli
vyjádřit ostatní zúčastnění.

Kritiku ohledně nedostatečného zapojení pedagogů do rozhodovacích procesů přijímáme jako
podnět k dalšímu zlepšování, nicméně upozorňujeme, že již nyní pracujeme na posílení
         Střední zemědělská škola a Střední odborná škola,
            Poděbrady, Boučkova 355, 290 40 Poděbrady
                    325503170 e-mail: podebrady@szes.cz   internet: http://www.szes.cz

participativních mechanismů – např. pravidelných individuálních konzultací vedení s
jednotlivými členy sboru, pravidelných „Setkáváních s ředitelem“ (žáci školy i personál) nebo
posílení členů vedení.


„Personální podmínky jsou nestabilní.“ …

Tímto se ohrazuji proti tvrzení uvedenému ve zprávě, že „personální podmínky jsou nestabilní“
a že po nástupu ředitele do funkce došlo k „výrazné personální obměně třetiny pedagogického
sboru“. Toto tvrzení považuji za nepřesné a zavádějící, neboť nebere v potaz přirozenou
fluktuaci zaměstnanců v návaznosti na důvody jako jsou odchody do důchodu, odchody na
mateřskou dovolenou a dvě podání výpovědi druhou stranou.

Změny v pedagogickém sboru neprobíhaly nahodile ani neplánovaně, nýbrž v souladu s
organizačními potřebami školy a v intencích zajištění kvalitní výuky. Ve všech případech bylo
dbáno na kontinuitu vzdělávacího procesu a výběr nových pracovníků probíhal transparentně a
s důrazem na kvalifikaci a odbornost uchazečů.

Tvrzení o nestabilitě personálních podmínek tak neodpovídá reálnému stavu, který je
výsledkem zodpovědného a systematického přístupu k personálnímu řízení školy.

„Vnitřní klima školy je poznamenáno napětím, které pramení z dlouhodobě neujasněného a
netransparentního způsobu řízení školy, dále z pohledu některých žáků i pedagogů ne zcela
rovného zpřístupňování informací. Z obav části pedagogického sboru přispívá k pocitu nejistoty
rovněž styl komunikace vedení školy. Z iniciativy žáků vznikly petice vyjadřující nesouhlas s
některými rozhodnutími vedení školy, které čelí nevhodnému jednání části pedagogického
sboru, která se vůči těmto aktivitám vymezila. Způsob, jakým byly tyto aktivity komunikovány,
přispívá k polarizaci vztahů mezi vedením, učiteli a žáky.“


Považuji toto hodnocení za nepodložené, zobecňující a formulované způsobem, který může
závažně poškodit dobrou pověst školy a jejího vedení. Žádám tímto Českou školní inspekci o
jasné uvedení, na základě jakých konkrétních podkladů k tomuto závěru došla:
  Byly použity zaznamenané a ověřitelné rozhovory se žáky nebo pedagogy?
  Existují záznamy z oficiálních jednání, dokumentace, nebo jiná průkazná data, která
potvrzují tento závěr?
  Jedná se o izolované subjektivní názory několika jednotlivců, nebo o systematicky zjištěné
         Střední zemědělská škola a Střední odborná škola,
            Poděbrady, Boučkova 355, 290 40 Poděbrady
                    325503170 e-mail: podebrady@szes.cz   internet: http://www.szes.cz

skutečnosti?


Bez doložení jasných důkazů a kontextu působí dané tvrzení jako zjednodušující a může být
vnímáno jako nepřiměřená interpretace interních vztahů na základě neověřených informací,
případně i pomluv. V této souvislosti přidávám připomínku, že právě na základě interpretací
nepravd, lží a pomluv bude vedení školy i ředitel podávat trestní oznámení.


Žádám o přehodnocení formulace této pasáže inspekční zprávy a o doložení konkrétních
materiálů, ze kterých inspekce při hodnocení vycházela. Zároveň žádám o možnost reakce na
případné výpovědi, které vedly k tomuto závěru.




Slabé stránky (oblasti ke zlepšení)
– Nedostatečně efektivní komunikace mezi vedením školy a pedagogickým sborem negativně
ovlivňuje školní klima a vzájemnou spolupráci. (1.3)
Tímto se ohrazuji proti tvrzení inspekční zprávy, že komunikace mezi vedením školy a
pedagogickým sborem je nedostatečná a negativně ovlivňuje školní klima a spolupráci. Tvrzení
inspekce neodpovídá skutečnosti a není v souladu s reálnou praxí školy ani s kritériem 1.3, jak
jej definuje Česká školní inspekce.
Škola má nastavená jasná a funkční pravidla vnitřní organizace včetně školního řádu,
organizačních a provozních předpisů, které jsou v souladu s právními předpisy a strategií školy.
Všichni pedagogičtí pracovníci mají k těmto dokumentům přístup, jsou s nimi seznámeni a
mohou se aktivně zapojit do jejich úprav a připomínkování. Pravidelné porady, předmětové
komise a konzultace s vedením slouží právě ke konstruktivní výměně informací a sdílení zpětné
vazby.
Škola rovněž udržuje aktivní komunikaci s rodiči i zřizovatelem a disponuje funkčním
mechanismem pro předávání a projednávání podnětů. Tvrzení o „nedostatečně efektivní
komunikaci“ považuji za nepodložené, zobecňující a v přímém rozporu se skutečností.


Při inspekci mi bylo sděleno, že vize školy má jasný cíl a nebyla nikterak rozporována.
                                     Česká školní inspekce
                                    Středočeský inspektorát
                                  Arabská 683, 160 66 Praha 6
  ____________________________________________________________________________________________________________

                                                                                      Čj.: ČŠIS-2352/25-S
                                                                                 Sp. zn.: ČŠIS-S-244/25-S
                                                                                                4. 6. 2025


                                   Stanovisko k připomínkám

Ředitel právnické osoby Střední zemědělská škola a Střední odborná škola Poděbrady (dále
„škola“), podal připomínky k inspekční zprávě čj. ČŠIS-1326/25-S dle § 174 odst. 11 zákona
č. 561/2004 Sb., o předškolním, základním, středním, vyšším odborném a jiném vzdělávání
(školský zákon), ve znění pozdějších předpisů.
Ředitel školy v připomínkách k části Hodnocení podmínek vzdělávání uvádí:
   a) Ředitel školy (dále „ředitel“) uvádí, že nesouhlasí s označením stylu řízení za převážně
      autokratický a s tvrzením o nízké efektivitě komunikace s pedagogy, protože podle jeho
      názoru tato charakteristika neodpovídá skutečnému způsobu každodenního fungování
      školy.
Stanovisko inspekčního týmu:
Formulace uvedená v inspekční zprávě vychází ze souboru konzistentních zjištění, která
inspekční tým získal v průběhu inspekční činnosti prostřednictvím vlastních rozhovorů
s pedagogy a podnětů postoupených zřizovatelem školy. Styl řízení školy byl ze strany části
pedagogického sboru opakovaně popisován jako direktivní, bez možnosti širšího zapojení
do rozhodovacích procesů a bez zavedené systematické zpětné vazby. Ze stížností
adresovaných České školní inspekci a z výpovědí některých pedagogů vyplynuly rovněž
příklady nevhodných forem komunikace ze strany ředitele, včetně křiku a výroků, jimiž
zpochybňoval oprávněnost diskuse na pedagogických poradách.
Inspekční tým měl k dispozici rovněž e-mailovou komunikaci mezi ředitelem školy a některými
vyučujícími, která dokládala vyhrocenost a nekompromisní tón vnitřní komunikace a dále
současně vypovídala o způsobu řízení v rámci každodenního fungování školy.
Věcným podkladem pro hodnocení nízké efektivity komunikace mezi vedením
a pedagogickým sborem byly také konkrétní situace, v nichž rozhodování postrádalo odbornou
koordinaci, konzultaci a dostatečnou informovanost zúčastněných stran. Například při likvidaci
chemikálií došlo na pokyn ředitele školy kvůli nedostatečné komunikaci k tomu, že byla
omylem odvezena i sbírka nerostů.
V oblasti školního poradenského pracoviště byly zaznamenány závažné nedostatky
v koordinaci podpory žáků se speciálními vzdělávacími potřebami i v krizových situacích.
Např. v jednom z případů byla odborná pomoc zahájena z iniciativy vyučujících, přičemž
komunikace mezi školním poradenským pracovištěm a vedením školy selhala. Ředitel v této



                                                      1/3
souvislosti neposkytl jednoznačné stanovisko ani nezajistil potřebnou podporu při řešení
situace.
Uvedené skutečnosti ve vzájemných souvislostech podpořily závěr, že komunikace mezi
vedením školy a pedagogickým sborem je v řadě případů jednostranná a nekoordinovaná,
což se promítá do rozhodovacích procesů a ovlivňuje klima školy.

   b) Ředitel uvádí, že nesouhlasí s tvrzením, podle něhož jsou personální podmínky
      nestabilní a po jeho nástupu došlo k výrazné obměně třetiny pedagogického sboru.
      Považuje toto tvrzení za nepřesné a zavádějící, protože podle něj nezohledňuje
      přirozenou fluktuaci zaměstnanců způsobenou odchody do důchodu, na mateřskou
      dovolenou a dvěma výpověďmi ze strany zaměstnanců.
Stanovisko inspekčního týmu:
Formulace „personální podmínky jsou nestabilní“ byla zvolena jako neutrální vyjádření vývoje
personální situace v relevantním období a konstatuje rozsah personálních změn k termínu
inspekční činnosti. Spojení „po nástupu ředitele do funkce“ vyjadřuje časovou souvislost, nikoli
kauzální vztah. Ředitel školy nastoupil do funkce v únoru 2024. Ve školním roce 2023/2024
rozvázalo pracovní poměr devět pedagogických pracovníků, v aktuálním školním roce
2024/2025 další dva učitelé. Vzhledem k tomu, že škola zaměstnává 38 pedagogických
pracovníků, jedná se o významný podíl, který ovlivňuje kontinuitu výuky a stabilitu pracovního
prostředí.
   c) Ředitel uvádí, že nesouhlasí s hodnocením klimatu školy, které považuje
      za nepodložené, zobecňující a potenciálně poškozující pověst školy i jejího vedení.
      Zpochybňuje závěry týkající se netransparentního řízení, nerovného zpřístupňování
      informací a stylu komunikace vedení. Žádá doložení konkrétních podkladů, z nichž
      hodnocení vychází.
Stanovisko inspekčního týmu:
Ředitel ve své připomínce reaguje na hodnocení vnitřního klimatu školy, přičemž uvádí znění,
které neodpovídá formulaci obsažené ve zprávě. Například část věty v připomínkách
„Z iniciativy žáků vznikly petice vyjadřující nesouhlas s některými rozhodnutími vedení
školy…“ není totožná s formulací uvedenou ve zprávě, kde se doslova uvádí: „Z iniciativy žáků
vznikly petice vyjadřující podporu části pedagogického sboru, která dle tvrzení žáků čelí
nevhodnému jednání ze strany ředitele, a současně výzva k jeho odvolání.“
Ředitel dále žádá o upřesnění, zda inspekční zjištění vycházejí ze zaznamenaných
a ověřitelných rozhovorů, a zda byly využity takové metody, které umožňují zpětné ověření
a případnou reakci na zjištění. Hodnocení klimatu školy vychází ze souboru vzájemně
provázaných a inspekčně ověřovaných podkladů, které zahrnovaly písemné podněty zaslané
České školní inspekci v období působení ředitele ve funkci, e-mailovou komunikaci rodičů,
návrh petice žáků, sdělení zástupců žákovského parlamentu a rozhovory uskutečněné během
inspekce s vedením školy, pedagogy i žáky.
Během jednání žákovského parlamentu, kterého se účastnili všichni členové inspekčního týmu,
zazněla ze strany žáků opakovaná kritická vyjádření týkající se vyhrocených vztahů ve škole,
časté fluktuace učitelů a nedůvěry ve styl řízení školy. Vystoupení jedné ze žákyň bylo
předčasně ukončeno pedagogem s odkazem na neexistenci jejího mandátu, čímž došlo
k omezení prostoru pro svobodné vyjádření názorů v rámci demokratické diskuse.
Inspekčnímu týmu byl zároveň předložen návrh petice, jejíž text ilustruje postoje části žáků,
zástupců tříd, které během inspekčního šetření zaznívaly v souvislosti s celkovým napětím
ve škole.
V rámci inspekční činnosti jsou rozhovory vedeny za účelem doplnění a ověření souvislostí,
jejich zaznamenávání formou doslovných přepisů ani zpřístupňování jednotlivých výpovědí
není součástí inspekčního šetření. Inspekční závěry se opírají o soubor ověřených podkladů
ve vzájemných souvislostech, nikoli o izolované názory jednotlivců.
Zpráva rovněž konstatuje, že k napjaté atmosféře přispívá i způsob, jakým část pedagogického
sboru informuje žáky o pracovněprávních záležitostech, čímž je nevhodně vtahuje do vnitřních
pracovních konfliktů mezi vedením školy a učiteli. Hodnocení tak neodráží jednostranný
pohled, ale komplexní situaci vzniklou v důsledku jednání více aktérů.
Ředitel školy v připomínkách k části Závěry uvádí:
Ředitel nesouhlasí s tím, že inspekční tým označil nedostatečně efektivní komunikaci mezi
vedením školy a pedagogickým sborem za slabou stránku školy; toto tvrzení považuje
za nepodložené, zobecňující a v rozporu s realitou.
Stanovisko inspekčního týmu:
Formulace této slabé stránky vychází z vzájemně se doplňujících zjištění popsaných v částech
Hodnocení podmínek vzdělávání a Hodnocení výsledků vzdělávání. S uvedenou slabou
stránkou byl ředitel školy seznámen při závěrečném projednání zjištění, které probíhalo
za účasti členů inspekčního týmu. Byly mu sděleny důvody tohoto hodnocení i konkrétní
situace, které jej podpořily. Současně mu byla nabídnuta možnost využít podpory formou
tzv. peer ředitele, kterou Česká školní inspekce zprostředkovává v případech, kdy je žádoucí
posílit pedagogické vedení školy. O akceptování inspekčního zjištění svědčí fakt, že ředitel tuto
nabídku bez výhrad přijal.

Mgr. Markéta Seidlová
vedoucí inspekčního týmu


Střední zemědělská škola a Střední odborná škola Poděbrady, příspěvková organizace
Boučkova 355
29001 Poděbrady
