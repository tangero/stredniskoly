                                    Česká školní inspekce
                                    Pardubický inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIE-1571/21-E


Název                               Střední odborná škola a Střední odborné učiliště
                                    obchodu a služeb, Chrudim, Čáslavská 205
Sídlo                               Čáslavská 205, Chrudim IV, 537 01 Chrudim
E-mail                              skola@sos-sou.chrudim.cz
IČ                                  13582259
Identifikátor                       600170772
Právní forma                        příspěvková organizace
Zastupující                         Mgr. Jaroslav Kořínek
Zřizovatel                          Pardubický kraj
Místo inspekční činnosti            Čáslavská 205, Chrudim IV, 537 01 Chrudim
Termín inspekční činnosti           5. až 7. 1. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Předmětem inspekční činnosti vykonané podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů, bylo zjišťování a hodnocení
podmínek, průběhu a výsledků vzdělávání, včetně hodnocení naplňování školních
vzdělávacích programů.


                                         Charakteristika
Střední odborná škola a Střední odborné učiliště obchodu a služeb, Chrudim, Čáslavská
205 (dále „škola“) vykonává činnost střední školy. Škola nabízí vzdělání v oborech


2021/2022
tříletých ukončovaných závěrečnou zkouškou 66-51-H/01 Prodavač, 29-54-H/01 Cukrář
a 65-51-H/01 Kuchař – číšník, čtyřletých ukončovaných maturitní zkouškou 18-20-M/01
Informační technologie a 65-41-L/01 Gastronomie a dvouletého nástavbového oboru
vzdělání ukončovaného maturitní zkouškou 64-41-L/51 Podnikání. Všechny obory
vzdělání byly vyučovány v denní formě vzdělávání. Ke dni zahájení inspekční činnosti
škola evidovala v 19 třídách 484 žáků (v oborech vzdělání s výučním listem 250 žáků
a v oborech vzdělání s maturitní zkouškou 234 žáků) z nejvyššího povoleného počtu 780
žáků. Ve škole se ke dni zahájení inspekční činnosti vzdělávalo 62 žáků se speciálními
vzdělávacími potřebami diagnostikovanými školským poradenským zařízením. Odborný
výcvik je uskutečňován jak na vlastních pracovištích v budově školy, tak na pracovištích
u smluvních partnerů.
Ubytování a stravování žáků je v případě potřeby zajištěno ve školních jídelnách
a v domovech mládeže Střední průmyslové školy Chrudim nebo Střední školy zemědělské
a Vyšší odborné školy Chrudim. Zájemci o obědy mohou využívat v budově školy "školní
restauraci", kde pokrmy připravují a servírují žáci v rámci produktivní činnosti odborného
výcviku žáků oboru vzdělání 65-51-H/01 Kuchař – číšník.


                        Hodnocení podmínek vzdělávání
Vedení školy má k účelnému řízení školy i jejímu pedagogickému vedení funkčně
rozdělené kompetence mezi ředitele a jeho dvě zástupkyně (pro teoretické vyučování a pro
praktické vyučování). Ředitel školy při řízení využívá dlouholeté zkušenosti z působení
na této pozici, podařilo se mu vytvořit kvalitní a dobře spolupracující tým, který usiluje
o stálý rozvoj a prosperitu školy. Vzájemná komunikace mezi vedením školy, žáky
a vyučujícími uvnitř školy je na velmi dobré úrovni, přispívá k vytváření příznivé
atmosféry ve škole, což má pozitivní vliv na celý pedagogický proces. Pedagogická rada
projednává záležitosti důležité pro realizaci vzdělávací činnosti školy. K dílčím úkolům
včetně jejich vyhodnocování se vyjadřují i předmětové komise, které spolupracují nejen
s vedením školy, ale také navzájem mezi sebou. Dlouhodobý plán rozvoje školy stanovuje
hlavní cíle a strategie činnosti školy na období 2019 – 2023 v návaznosti na Dlouhodobý
záměr vzdělávání a rozvoje výchovně vzdělávací soustavy Pardubického kraje. Mezi
priority vedení školy patří zejména zachování oborové nabídky profesního vzdělávání,
realizace kvalifikačních a rekvalifikačních kurzů na základě poptávky na trhu práce
a spolupráce s odbornou veřejností a partnerskými školami v České republice i v zahraničí.
Materiálně technické vybavení školy je na vysoké úrovni, k jeho zkvalitnění přispělo
zapojení do projektů financovaných zejména z prostředků Evropského sociálního fondu.
Od poslední inspekční činnosti škola zlepšila podmínky pro svou činnost vybudováním
nové učebny odborného výcviku pro kuchaře a cukráře, nové digitální učebny,
rekonstrukcí tělocvičny včetně zateplení a novými okny v budově školy.
Kontrolní činnost vedení školy v oblasti hodnocení průběhu vzdělávání prostřednictvím
hospitační činnosti je účelná, i když plně nezachytila některé dílčí problémy v oblasti
diferenciace a aktivizace žáků. Je plánována vždy na příslušný školní rok pro úseky
teoretického a praktického vyučování. Prostřednictvím školního řádu a dalších vnitřních
dokumentů a směrnic má škola přehledně stanovena pravidla výchovně vzdělávacího
procesu. Drobné nedostatky v nich byly upraveny a doplněny v průběhu inspekční činnosti.
Pedagogický sbor je stabilizovaný, ke dni zahájení inspekční činnosti byli všichni učitelé
teoretických předmětů kvalifikovaní, v praktickém vyučování pouze dva učitelé odborného
výcviku neměli odbornou kvalifikaci. Vedení školy vychází vstříc požadavkům


2021/2022                                   2
pedagogických pracovníků a v rámci dalšího vzdělávání si vyučující prohlubují svoje
odborné i pedagogické znalosti a dovednosti. Na základě kontrolní činnosti u jednotlivých
učitelů identifikuje problematické oblasti a doporučuje vhodné téma vzdělávání pro jejich
rozvoj (například týmová spolupráce ve škole, zvládání konfliktů a obtížných situací,
praktická asertivita, rozvíjení komunikačních a sociálních kompetencí učitelů, prevence
stresu a vyhoření). Vedení školy podporuje spolupráci učitelů, sdílení poznatků
prostřednictvím vzájemných hospitací je funkční.
Škola má zřízené školní poradenské pracoviště, kde působí výchovná poradkyně a školní
metodička prevence. Výchovná poradkyně se zabývá zejména problematikou vzdělávání
žáků se speciálními vzdělávacími potřebami, komunikuje se školskými poradenskými
zařízeními a informuje ostatní vyučující o vhodných metodách práce s těmito žáky. Škola
na základě znalosti a vyhodnocení možností a výsledků žáků školy a jejich potřeb realizuje
systém vlastních podpůrných aktivit, kterými jsou zejména tzv. individualizace
a doučování v matematice, českém jazyce, cizím jazyce a v odborných předmětech. Školní
metodička prevence zpracovává aktuální minimální preventivní program, který odpovídá
potřebám školy. Program obsahuje strategii předcházení školní neúspěšnosti, šikaně,
kyberšikaně a dalším projevům rizikového chování. Jeden den v měsíci ve škole působí
psycholožka, která je hrazena z projektu Prevence předčasných odchodů ze vzdělávání
a která poskytuje metodickou pomoc pracovníkům školy, žákům a zákonným zástupcům.
Vzhledem k poměrně vysokému počtu žáků se speciálními vzdělávacími potřebami
by bylo vhodné, aby na škole působil stálý školní psycholog, který by se zaměřil na práci
se žáky. Škola cíleně sleduje a vyhodnocuje klima školy, pracuje se vztahy ve třídě
a ve škole prostřednictvím třídnických hodin, realizací projektových dnů a výjezdových
akcí, například adaptačních kurzů. K tomu jsou využívány služby Střediska výchovné péče
pro děti a mládež ARCHA Chrudim.
Vzdělávací proces ve škole je podporován také prostřednictvím spolupráce s odbornou
veřejností a profesními svazy. Dlouhodobě funkční je partnerství školy se smluvními
partnery, kteří zajišťují praktické vyučování žáků jednotlivých oborů vzdělání. Tradiční
a účinnou spolupráci má škola s profesními organizacemi, je členem Asociace kuchařů
a cukrářů České republiky a České barmanské asociace, aktivně spolupracuje s Cechem
podnikatelů hotelů, restaurací a hostinců Chrudim. V rámci zahraniční spolupráce škola
pořádá výměnné akce pro žáky se školou v Prešově na Slovensku.
Kromě finančních prostředků poskytnutých zřizovatelem a ze státního rozpočtu škola
získává další finanční prostředky především z projektů, jako jsou například Šablony pro
SŠ a VOŠ I a II a Implementace krajského akčního plánu Pardubického kraje I a II.
V rámci hlavní činnosti je pronajímána veřejnosti tělocvična, formou doplňkové činnosti
jsou realizovány jednooborové kurzy. Škola realizuje jako autorizovaná osoba podle
zákona č.179/2006, o ověřování a uznávání výsledků dalšího vzdělávání zkoušky pro
ověření profesních kvalifikace.
Přestože jsou žáci náležitou formou poučováni o bezpečnosti při pobytu ve škole, venku
i při akcích pořádaných školou, je školní úrazovost nad celostátním průměrem (zejména
v tělocvičně a v průběhu odborného výcviku). Opatření ke snižování úrazovosti jsou
přijímána.


                         Hodnocení průběhu vzdělávání
U většiny všeobecně vzdělávacích předmětů učitelé stanovovali pedagogické cíle, kterých
mají žáci svojí činností dosáhnout. Navazovali na jejich předchozí znalosti a v mnoha


2021/2022                                   3
případech žáky přiměřeně motivovali. Aktivitu žáků a jejich spolupráci v některých
hodinách zvyšovalo zařazování metody brainstormingu, práce ve dvojicích, uplatňování
praktických příkladů z praxe, pokládání otevřených problémových otázek nebo vedení
ke kritickému myšlení. Činnostní učení významně posilovalo logické myšlení a uvažování
v souvislostech. V několika hodinách pedagogové zařazovali různé zajímavosti, které se
vztahovaly k tématu, čímž vhodně podněcovali zájem žáků. Učitelé často vyjadřovali
důvěru ve znalosti žáků, pozitivem byla podpora poskytování vzájemné vrstevnické
pomoci, zpětné vazby a sebehodnocení žáků. Ve většině hodin byla zaznamenána příjemná
pracovní atmosféra. Funkční a přínosné bylo doprovázení výkladu názornými pomůckami
a didaktickou technikou i důraz na porozumění cizím pojmům. Zveřejňování probíraného
učiva, prezentací a úkolů v aplikaci Microsoft Teams umožňuje bezproblémové zapojení
žáků po nemoci a žáků s rizikem neúspěchu. V několika hodinách učitelé zaměňovali
pedagogické cíle za téma hodiny, motivování opomíjeli. Výuka probíhala v těchto
hodinách převážně formou méně efektivní frontální formy, při které byli aktivní více
učitelé. Téměř sami nebo s minimem otázek připomínali minulé učivo, vykládali nové,
vyvozovali vztahy i uváděli příklady z praxe. Žáci pak byli pouze příjemci informací,
výraznější práce s informacemi byla zaznamenána ojediněle. Činnost žáků se zaměřovala
především na opisování poznámek z prezentace, většina z nich během hodiny vůbec
nepromluvila. Vlastní učení tak bylo přesunuto do doby mimo vyučování, aniž by si žáci
mohli uvědomovat jeho potřebnost. Při výuce nebyla zaznamenána diferenciace práce
se žáky, až na výjimky bylo se všemi žáky pracováno stejnými metodami stejným tempem.
Ve struktuře většiny hospitovaných hodin chybělo aktivní upevnění učiva, jeho závěrečné
shrnutí, zhodnocení práce žáků a posouzení splnění stanoveného didaktického cíle
vzdělávání zaměřeného na žáka.
Hospitované hodiny teoretických odborných předmětů vykazovaly několik společných
znaků. Byly vedeny odborně správně, v pohodové a přátelské atmosféře. Ve všech
hodinách probíhala otevřená komunikace mezi učiteli a žáky s velmi dobrým využitím
jejich již nabytých zkušeností z praktické výuky. V úvodu hodiny byl žákům většinou
sdělen cíl hodiny, frontální forma výuky s výkladem učitele převažovala, doplňována
kladením dobře formulovaných otázek s cílem propojit teorii s praxí, kdy žáci uměli
správně odpovědět. Těžiště většiny hodin bylo na učiteli a žáci tak často byli pasivními
příjemci hotových poznatků. Chyběla vhodná aktivizace žáků k práci v hodině a k dalšímu
učení. Výjimkou byla hodina, ve které učitelka využila brainstormingu k navození nového
tématu učiva. Metoda prokázala, že žáci umí vhodně využít již osvojené vědomosti
a zkušenosti z praxe se správným použitím odborné terminologie. Účelné využití
didaktické techniky bylo zaznamenáno tehdy, když vyučující podpořil výklad učiva
vhodnými videoukázkami. V jedné z hodin byli žáci příkladně aktivizováni k práci
ve skupinách za účelem opakování již probraného učiva a jeho fixaci. Učitelé dobře
využívali vlastní pracovní listy a učební pomůcky pro podporu názornosti výkladu. Méně
často bylo využíváno mezipředmětových vztahů k dalším teoretickým odborným
předmětům. Ve většině hodin chyběl dostatek prostoru pro kvalitní závěr hodiny,
zhodnocení dosažení stanoveného cíle a získání zpětné vazby o pochopení učiva žáky.
Diferenciace zadávaných úkolů žákům s potřebou podpůrných opatření nebyla
zaznamenána vůbec.
Výuka odborného výcviku byla sledována jak ve školních dílnách, tak na pracovištích
smluvních partnerů. Žáci se zde zapojují do jednotlivých činností reálného
gastronomického provozu, podle svých schopností jsou vedeni k samostatné tvůrčí práci.
Velmi dobrá organizace odborného výcviku umožňuje žákům získávat potřebné odborné
dovednosti v klasických technologiích, ale jsou také seznamováni s moderními


2021/2022                                  4
vývojovými trendy v jednotlivých oborech vzdělání. Pro naplňování očekávaných výstupů
stanovených ve školních vzdělávacích programech daného oboru vzdělání a ročníku jsou
pravidelně organizovány tzv. instruktážní dny pro žáky ve škole. Pro širší uplatnění
absolventů školy na trhu práce škola pořádá pro žáky odborné kurzy (baristický
a barmanský). Žáci ve sledované praktické výuce prokazovali velmi dobré dovednosti
ve svém oboru. Byli vedeni k zodpovědnosti a ke kvalitě při plnění zadaných samostatných
úkolů, při skupinové práci dovedli dobře spolupracovat a navzájem si pomáhat. V průběhu
činností poskytovala většina učitelů žákům zpětnou vazbu k správnosti provedení,
v závěrečném hodnocení pracovního dne je vedli k sebereflexi jejich výkonu, k poučení se
z chyby, vhodně je motivovali k dalšímu učení.
Nastavením funkčních pravidel a delegováním konkrétních kompetencí na jednotlivé
pedagogy škola zajišťuje zároveň kontrolu jejich dodržování i na smluvních pracovištích.
Jejich technická vybavenost plně odpovídá požadavkům na přípravu žáků do běžné praxe.
Přínosem pro praktickou výuku je postupné vybavování školních dílen moderními
technologiemi.


                         Hodnocení výsledků vzdělávání
Škola s výsledky vzdělávání žáků průběžně pracuje, vyhodnocuje je a vedení školy přijímá
účinná opatření k jejich zlepšení. Prospěch žáků je pravidelně monitorován a hodnocen
na pedagogických radách. Škola vyhodnocuje neúčast žáků ve vyučování, průběžně
přijímá opatření, která byla ve většině případů účinná. Omluvená ani neomluvená absence
žáků není primární příčinou neúspěchu žáků ohrožených školní neúspěšností (v průměru
106 omluvených hodin na žáka za školní rok 2020/2021, i když v několika třídách oborů
vzdělání zakončených závěrečnou zkouškou dosáhla v průměru více než 150 zameškaných
hodin na žáka).
V oborech vzdělání zakončených maturitní zkouškou neprospělo ve školním roce
2020/2021 přibližně 11 %, v oborech vzdělání zakončených závěrečnou zkouškou
neprospělo více než 16 %. Naopak 6 % žáků oborů vzdělání zakončených maturitní
zkouškou a 13 % žáků oborů vzdělání zakončených závěrečnou zkouškou prospělo
s vyznamenáním. Při hodnocení bylo zohledněno doporučení MŠMT k pozitivnímu
hodnocení po období distančního vzdělávání z důvodů pandemie COVID-19. Ke společné
části maturitní zkoušky bylo v roce 2021 přihlášeno celkem 37 žáků. Z nich tři se společné
části nezúčastnili, jeden neuspěl ani po podzimním termínu. Hrubá neúspěšnost (podíl
žáků, kteří nekonali společnou část maturitní zkoušky nebo neuspěli, z celkového počtu
přihlášených žáků) činila 10,8 %. Na vykonání maturitní zkoušky jsou žáci včas
připravováni, učitelé se zaměřují na opakování a zvýšené procvičování učiva, které
působilo obtíže v předchozích letech. Žáci maturitních ročníků měli možnost využít
doučování v matematice, českém jazyce a cizím jazyce. Pro žáky posledního ročníku oborů
zakončených závěrečnou zkouškou byla určena doučování v odborných předmětech.
Z celkového počtu 40 žáků oboru vzdělání 29-54-H/01 Cukrář a 65-51-H/01 Kuchař –
 číšník, kteří zahájili třetí ročník ve školním roce 2020/2021, konalo závěrečnou zkoušku
33 žáků, prospělo 28 žáků a 5 žáků s vyznamenáním. Hrubá neúspěšnost (podíl žáků, kteří
nekonali závěrečné zkoušky nebo neuspěli, z celkového počtu žáků třetího ročníku
na začátku školního roku) činila 17,5 %.
Zpětnou vazbu o úrovni znalostí a dovedností žáků poskytují škole rovněž výsledky
v soutěžích nebo projektech. V posledních dvou letech však došlo k výraznému omezení
těchto aktivit v souvislosti s opatřeními souvisejícími s epidemií COVID-19. V loňském


2021/2022                                   5
roce škola dosáhla pěkných úspěchů například v ekonomické olympiádě, kdy dva žáci
postoupili do krajského kola. Získané vědomosti a dovednosti žáci využívají také
při odborných soutěžích, ve kterých dosahují dlouhodobě velice dobrých výsledků (v září
letošního školního roku obsadila žákyně třetího ročníku v oboru 29-54-H/01 Cukrář první
místo v celorepublikové soutěži).


                                          Závěry
Vývoj školy
- Další zlepšení prostorových a materiálních podmínek školy,
- modernizace pracoviště praktického vyučování,
- navýšení počtu žáků v oborech vzdělání s maturitní zkouškou.
Silné stránky
- Účelné delegování pravomocí v rámci vedení školy,
- převážně účinné nastavení kontrolního systému a hospitační činnosti,
- příjemná pracovní atmosféra vzdělávacího procesu,
- funkční zajištění odborného výcviku na smluvních pracovištích,
- seznamování žáků s moderními technologiemi v odborném výcviku.
Slabé stránky a/nebo příležitosti ke zlepšení
- Chybějící výraznější diferenciace obtížnosti zadávaných úkolů pro žáky s rychlejším
  nebo pomalejším pracovním tempem v teoretickém vyučování,
- menší míra využití aktivizačních metod, malé zapojení žáků do výuky,
- méně časté zařazování závěrů hodin, jejichž součástí by bylo zhodnocení splnění
  didaktického cíle zaměřeného na žáka a zjišťování zpětné vazby ze strany žáků.
Doporučení pro zlepšení činnosti školy
- Věnovat zvýšenou pozornost diferenciaci ve výuce s ohledem na výukové možnosti
  žáků,
- klást větší důraz na práci s vědomostními, dovednostními i postojovými cíli,
  vyhodnocování učebního pokroku žáků a vedení žáků k sebehodnocení,
- zajistit další vzdělávaní učitelů zaměřené na aktivizační metody a práci žáků
  v hodinách,
- nastavit strategií pro účelnější práci se závěry hodin.




2021/2022                                     6
                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Výpis z rejstříku škol a školských zařízení ze dne 4. 1. 2022
 2.    Školní řád střední školy s účinností od 1. 10. 2020
 3.    Dlouhodobý plán rozvoje školy 2019 – 2023
 4.    Plán kontrolní a hospitační činnosti, školní rok 2021/2022
 5.    Školní vzdělávací programy jednotlivých oborů vzdělání platné ve školním roce
       2021/2022
 6.    Dokumenty o realizaci dalšího vzdělávání pedagogických pracovníků, školní rok
       2021/2022 (výběr)
 7.    Zápisy z jednání pedagogické rady, školní rok 2021/2022
 8.    Rozvrhy hodin tříd a učitelů, školní rok 2021/2022
 9.    Třídní výkazy a matrika, školní rok 2021/2022 (výběr)
10.    Třídní knihy, školní rok 2021/2022 (výběr)
11.    Personální dokumentace k odborné kvalifikaci pedagogických pracovníků (výběr)
12.    Deník evidence odborného výcviku (vzorek) vedený ve školním roce 2021/2022
13.    Deník evidence praktického vyučování žáka (vzor)
14.    Organizační zajištění odborného výcviku žáků SOŠ a SOU obchodu a služeb
       Chrudim platné od 1. 9. 2021
15.    Smlouva o obsahu, rozsahu a podmínkách praktického vyučování žáků středních
       škol a středisek praktického vyučování (vzorek) platná ve školním roce 2021/2022
       včetně příloh (Pokyny pro instruktory odborného výcviku ze dne 30. 8. 2021,
       seznam žáků, odměňování žáků)
16.    Doklady z oblasti bezpečnosti práce a ochrany zdraví (výběr)
17.    Dokumentace výchovného poradenství a preventivních programů, školní rok
       2021/2022
18.    Dokumentace žáků se speciálními vzdělávacími potřebami, školní rok 2021/2022
19.    Dokumentace k ukončování vzdělávání žáků, školní rok 2020/2021
20.    Výroční zpráva o činnosti školy, školní rok 2020/2021
21.    Inspekční zpráva, čj. ČŠIE-512/15-E, ze dne 29. 5. 2015




2021/2022                                  7
                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pardubický inspektorát,
Sukova třída 1556, 530 02 Pardubice, případně prostřednictvím datové schránky
(g7zais9), nebo na e-podatelnu csi.e@csicr.cz s připojením elektronického podpisu,
a to k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy


PhDr. Martina Černá, školní inspektorka,             PhDr. Martina Černá v. r.
vedoucí inspekčního týmu
Mgr. Jaroslav Loučka, školní inspektor               Mgr. Jaroslav Loučka v. r.


Bc. Lenka Kalinová, kontrolní pracovnice             Bc. Lenka Kalinová v. r.


Mgr. Hana Rozsypalová, školní nspektorka             Mgr. Hana Rozsypalová v. r.


Mgr. Alena Kloučková, odborník na gastronomii        Mgr. Alena Kloučková v. r.

V Pardubicích 21. 1. 2022


Datum a podpis ředitele školy potvrzující projednání a převzetí inspekční zprávy


Mgr. Jaroslav Kořínek, ředitel školy                Mgr. Jaroslav Kořínek v. r.

V Chrudimi 8. 2. 2022




2021/2022                                   8
