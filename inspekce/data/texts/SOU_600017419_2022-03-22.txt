                                  Česká školní inspekce
                                Moravskoslezský inspektorát
______________________________________________________________________________________________________ ______




                         IN S P E K Č N Í ZP R ÁVA
                                           Čj. ČŠIT-403/22-T


Název                                Střední odborné učiliště stavební, Opava
                                     příspěvková organizace
Sídlo                                Boženy Němcové 22, 746 01 Opava
E-mail                               sekretariat@soustop.cz
IČ                                   18054455
Identifikátor                        600017419
Právní forma                         příspěvková organizace
Zastupující                          Mgr. Miroslav Weisz
Zřizovatel                           Moravskoslezský kraj
Místa inspekční činnosti             Boženy Němcové 2309/22, 746 01 Opava
                                     Janská 30a, 746 01 Opava
                                     Kylešovská 18a, 746 01 Opava
Termín inspekční činnosti            22. 3. 2022 − 25. 3. 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů.
Zjišťování a hodnocení naplnění školních vzdělávacích programů.




2021/2022
                                    Charakteristika
Střední odborné učiliště stavební, Opava, příspěvková organizace je školskou právnickou
osobou. Škola vykonává činnost střední školy, školní jídelny a domova mládeže. Teoretické
vyučování probíhá v hlavní budově na ulici Boženy Němcové 22, praktické vyučování se
částečně uskutečňuje tamtéž a dále ve školních dílnách na ulici Kylešovská 18a a Janská 30a
v Opavě.
Škola poskytuje střední vzdělání s výučním listem 230 žákům v 9 třídách v denní formě
vzdělávání v sedmi oborech vzdělání, a to Klempíř, Elektrikář-silnoproud, Truhlář,
Instalatér, Tesař, Zedník, Pokrývač. Dále ve dvou oborech středního vzdělání s maturitní
zkouškou 99 žákům ve 4 třídách v denní formě vzdělávání, a to Operátor dřevařské
a nábytkářské výroby, Mechanik instalatérských a elektrotechnických zařízení.
V posledních třech letech došlo ve škole k mírnému nárůstu počtu žáků. Škola identifiko va la
žáky se speciálními vzdělávacími potřebami, v době inspekční činnosti vzdělávala 79 těchto
žáků, kterým byla poskytována podpůrná opatření v rozsahu 1. až 4. stupně.
Domov mládeže poskytuje ubytování žákům školy, ale také v rámci doplňkové činnosti
i ubytovací a stravovací služby dalším žákům jiných středních škol, studentům vyšších
odborných škol a posluchačům vysokých škol. V době inspekční činnosti v domově mládeže
bylo celkem 45 ubytovaných, z toho 18 žáků hodnocené školy, z celkového povoleného
počtu 120 lůžek.
Vybrané obory vzdělání jsou podporovány motivační a prospěchovou složkou stipendia
poskytovaného Moravskoslezským krajem a školou.


                         Hodnocení podmínek vzdělávání
Ředitelem školy předložená koncepce rozvoje školy přehledně a výstižně specifik uje
konkrétní oblasti činnosti s vymezením silných i slabých stránek, příležitostí a možnýc h
hrozeb. Škole se daří udržet nabízenou oborovou skladbu, využila možnosti zapojení
sociálních partnerů ze zaměstnavatelské sféry a rozvoje spolupráce i propojení teorie s praxí.
Doposud se nedaří systematicky využívat potenciál kvalifikovaného pedagogického sboru
ke zlepšení výsledků vzdělávání žáků. Přetrvávají hrozby v podobě nízké míry zařazování
rozmanitých vzdělávacích metod do teoretické výuky, přístupu žáků ke studiu, vysokého
počtu neomluvené absence žáků i jejich následných odchodů ze školy.
K dosažení části stanovených cílů byly dobře zpracovány jednotlivé reálné podrobné plány
(výchovně-vzdělávací, personální, materiálních investic, podpory žákovských aktivit
a prezentace školy na veřejnosti). Vedení školy aktivně komunikuje o svých rozvojovýc h
záměrech se zřizovatelem, pedagogy, zaměstnanci školy i žáky. Pravidla a mechanis my
k organizování vlastní činnosti školy jsou jasně stanoveny. Vzdělávání probíhalo podle
školních vzdělávacích programů, které vycházely z potřeb školy a se kterými vyučujíc í
aktivně pracují. Úpravami škola vhodně reagovala na cílené posílení hodinové dotace
u předmětu matematika, český jazyk a literatura v maturitním ročníku a účelným zařazením
volitelných maturitních předmětů do učebních plánů. Škola se snaží motivovat pomocí
stipendijního řádu, ale zatím schází analýza potenciálně pozitivního dopadu na přístup žáků
ke vzdělávání a zlepšování jejich výsledků.
Vedení školy se cíleně věnuje organizaci profesního rozvoje pedagogických pracovníků
v souladu s potřebami školy a zájmem pedagogů účastí na vzdělávacích akcích se
zaměřením na osobnostně sociální rozvoj pedagogů, rozvoj matematické gramotnosti žáků,
zvýšení kvality jazykového vzdělávání a využívání informačních technologií. Hospitační


2021/2022                                     2
činnost vedení školy nepodávala pedagogům dostatečnou zpětnou vazbu v podobě závěrů
a stanovení opatření ke zlepšování kvality výuky, nebyla vždy cíleně nastavena a chybělo
i účinnější vyhodnocení opatření.
Výrazného zlepšení materiálních podmínek s přínosem pro kvalitu vzdělávání ve škole
v době od poslední inspekce v únoru 2017 bylo dosaženo realizací dvou finančně náročných
projektů, a to přestavbou zednických dílen a výstavbou nové venkovní učebny. Došlo také
ke zkvalitnění technické podpory pro využívání informačních technologií ve výuce. Ředitel
školy vyhodnocuje stav materiálních podmínek ubytovaných v domově mládeže, ale
požadovaný standard snižuje materiálně-technické zázemí budovy, které je zastaralé.
Zvolený model poradenských služeb umožňuje spolupráci všech zúčastněných při podpoře
žáků se speciálními vzdělávacími potřebami i kariérního poradenství. Zpracováním seznamů
a plánů pedagogické podpory byl pedagogickým pracovníkům poskytnut základní přehled
o závěrech z vyšetření, které jsou podstatné pro vzdělávání a pobyt žáka ve škole.
Poskytování kariérového poradenství je na velmi dobré úrovni. Školou soustavně
podporovaná přátelská a pozitivní atmosféra účelně napomáhá efektivnímu naplňová ní
prevence rizikového chování. Naplňování kritérií přijímacího řízení poskytovalo rovné
příležitosti všem uchazečům o studium. Škola vhodnou formou a v náležitém rozsahu
informovala o oborech vzdělání, podmínkách studia, organizaci přijímacího řízení
a kritériích přijetí. Jejich stanovení, zveřejňování i naplňování bylo v souladu s přísluš nými
právními předpisy. Vzhledem k nízkému počtu zájemců o studium byli v posledních letech
přijímáni všichni uchazeči.
Bezpečnost a ochrana zdraví žáků byla zajištěna v součinnosti s osobami odborně
způsobilými v oblasti prevence rizik a požární ochrany. Účinnost nastavených preventivníc h
mechanismů byla pravidelně vyhodnocována. Žáci byli průběžně upozorňováni na možná
bezpečnostní rizika při vzdělávání ve škole i při mimoškolních aktivitách včetně jejich
odborné praxe. Školní stravování poskytovalo služby podporující zdravý životní styl.
Výchova a vzdělávání žáků školy ubytovaných v domově mládeže probíhá podle školního
vzdělávacího programu. Přínosná je činnost vychovatelů v projednávání připomínek
a návrhů ubytovaných a přijímání opatření týkajících se také dodržování vnitřního řádu
mládeže.


                           Hodnocení průběhu vzdělávání
Hodnocení průběhu vzdělávání bylo cíleno na praktické vyučování, výuku všeobecně
vzdělávacích i odborných předmětů se zaměřením na český jazyk a literaturu, anglický jazyk
a matematiku jako předmětů společné části maturitní zkoušky.
Ve všech zhlédnutých hodinách teoretické výuky byly požadavky kladené na žáky při výuce
srozumitelné, převažovala neformální komunikace mezi žáky a učiteli. Ve většině sledované
výuky se vyskytovala méně účelná frontální výuka s výkladem učitele a řízeným
rozhovorem a s občasným zařazením samostatné práce s textem. Jednalo se spíše o pasivní
učení. Vzájemná komunikace se většinou omezovala na kladení otázek učitelem a stručné
odpovědi ze strany žáků. Vzhledem k minimálnímu využití možnosti žáků získávat
podklady z učebnic, případně z jiných zdrojů ve výuce, vystupovali učitelé většinou jako
jediný zdroj informací. Práce ve dvojicích či v menších skupinách byly sice zařazovány,
jejich účinnost však snižovala nízká míra využívání aktivit podněcujících rozvoj kritického
myšlení, porovnávání různých řešení problémů a vzájemné diskuse k zadaným úkolům.
Dominantní role učitele a převažující zaměření výuky na vědomostní cíle ve většině


2021/2022                                     3
vyučovacích hodin neposkytovaly dostatečný prostor pro podporu rozvoje jednotlivýc h
gramotností. Zvolený způsob výuky neumožňoval výraznější uplatnění diferenciace úkolů
a individuálního přístupu k žákům podle úrovně jejich schopností a dovedností. Z rozhovorů
s vyučujícími vyplynulo, že jsou informováni o žácích se speciálními vzdělávac ími
potřebami. V závěru všech sledovaných vyučovacích hodin proběhlo pouze formální
zhodnocení ze strany vyučujících, většinou bez zapojení žáků a bez ocenění jejich pokroku
a směřování k jejich dalšímu možnému rozvoji. Společným znakem výuky byla příznivá
pracovní atmosféra a vstřícný vztah učitelů k žákům.
Ve sledované výuce českého jazyka a literatury byly vzdělávací cíle stanoveny tak, aby
osvojení znalostí a dovedností směřovalo k naplnění výstupů stanovených ve školních
vzdělávacích programech i k požadavkům k úspěšnému ukončení studia u maturitní
zkoušky. Výuka byla vedena většinou frontálně s převažujícím souběžným využitím
řízeného rozhovoru. Vyučující se snažili zapojit žáky prostřednictvím úkolů pro
samostatnou práci, referátů a prezentací, v menší míře však věnovali pozornost kvalitě
výsledků práce žáků ve vyučovací hodině. Ojediněle bylo zařazeno také sebehodnocení
a vzájemné hodnocení žáků, avšak nejednoznačnost kritérií pro hodnocení práce žáků
snižovala efektivitu těchto postupů. Zaměření výuky na faktografické údaje neposkytovalo
dostatečný prostor k cílenému rozvoji postojů žáků.
Ve výuce anglického jazyka převažovalo frontální vyučování s výkladem a společným
ústním či písemným procvičením učební látky, jiné formy podporující kooperativní techniky
a činnostní učení byly uplatňovány v menší míře. Žáci pracovali převážně na stejných
úkolech se stejnou mírou obtížnosti. Málo bylo využíváno diferenciace činností dle
individuality žáků a jejich podpory.
Výuka matematiky se vyznačovala dobře strukturovaným a logickým výkladem. Užití
grafických znázornění a v části výuky i didaktické techniky přispívalo k rozvoji
představivosti žáků. V hospitovaných hodinách vyučující vycházeli z míry osvojení učiva
žáky. Přibližně ve dvou třetinách výuky se vyučujícím četnými podněcujícími
a problémovými otázkami i účelně vedeným rozhovorem dařilo udržet pozornost a inicia tivu
většiny žáků. Častější zařazování opakování již probraného učiva vycházelo především
z nízké úrovně znalostí převažující části žáků.
Ve sledovaných vyučovacích hodinách odborných předmětů převažoval frontální způsob
výuky za využití řízeného rozhovoru a samostatné práce žáků. Účelné využití dataprojektoru
podporovalo lepší zapamatování probíraného učiva žáky, zejména v případě prezentace
názorných ukázek. Naopak zapisování promítaného textu do sešitů neumožňovalo jejich
činorodé zapojení. Ve sledované výuce byli žáci vedeni k dodržování odborné terminolo gie
s náležitým využitím výstižných příkladů z praxe, které dokreslovaly vhodné souvislos ti
s reálnými situacemi, jež navazovaly na jejich předpokládané profesní uplatnění. Většina
žáků aktivně spolupracovala s vyučujícími odborných předmětů, byl zaznamenán zvýšený
zájem o danou problematiku.
Praktická výuka je realizována ve škole a na smluvních pracovištích. Vedení školy vytváří
příznivé podmínky pro spolupráci mezi učiteli odborných předmětů, učiteli praktického
vyučování a instruktory na smluvních pracovištích a tím podporuje vzájemné předávání
zkušeností a profesní rozvoj pedagogických pracovníků. Hospitační činnost v rámci
inspekčního hodnocení se uskutečnila ve skupinách odborného výcviku a učební praxe
v odborných učebnách ve škole i na smluvních pracovištích. Učitelé i instruktoři soustavně
sledovali činnosti žáků, poskytovali rady a pomoc při plnění úkolů a upozorňova li
na dodržování zásad bezpečnosti práce. Organizace a průběh sledovaného praktického
vyučování měly velmi dobrou úroveň. Aktivní přístup ze strany instruktorů a učitelů


2021/2022                                   4
motivoval žáky k dodržování technologických postupů pomocí využívání aktivizujíc íc h
metod a forem. Přesto chyběla širší vzájemná spolupráce učitelů za účelem propojování
teoretických poznatků s jejich využitím v praxi. Žáci pracovali převážně samostatně
na zadaných úkolech, instruktoři a učitelé jim poskytovali průběžnou zpětnou vazbu k jejich
práci. V průběhu výuky byli žáci vedeni k upevňování znalostí a vlastnímu popisu
vykonávaných činností, čímž byly průběžně rozvíjeny jejich komunikační dovednosti.
Výuka byla vedena odborně správně, všichni účastníci vzdělávání dodržovali nastavená
pravidla a vzájemně se respektovali. Učitelé vzdělávání žáků většinou systematick y
směřovali ke konkrétním znalostem a dovednostem, s žáky komunikovali na přiměřené
úrovni.
Aktivity domova mládeže v menší míře doplňují vzdělávací nabídku školy formou
odpočinkových, rekreačních, zájmových činností a jen částečně navazují na odborné studijní
zaměření žáků.

                          Hodnocení výsledků vzdělávání
Škola sleduje úspěšnost žáků ve vzdělávání. O prospěchu žáků byli jejich zákonní zástupci
průběžně informováni prostřednictvím třídních schůzek, při osobních setkáních ve škole
nebo pomocí informačního systému. Pedagogičtí pracovníci pravidelně sledují
a zaznamenávají průběžné výsledky vzdělávání jednotlivých žáků. Navazující činnost
předmětových komisí se však doposud soustředila spíše na plánování a organizaci výuky
než na analýzu vedoucí ke zvýšení úspěšnosti žáků, systematickou kontrolu a stanovování
konkrétních úkolů.
Dílčí analýzu úspěšnosti žáků ve společné části maturitní zkoušky provedli vyučujíc í
českého jazyka, cizích jazyků a matematiky. Některá opatření spočívající především
v úpravách učiva, nastavení výuky a nabídce doučování či dobrovolných konzultací vedla
k mírnému zlepšení výsledků žáků u maturitní zkoušky v českém jazyce a cizích jazycích,
nízká úspěšnost v matematice však nadále přetrvává.
Výsledky vzdělávání žáků tříletých oborů vzdělání s výučním listem vykazovaly v období
posledních tří let poměrně vysoký počet neprospívajících žáků v průběhu studia. Žáci, kteří
postoupili do závěrečného ročníku, dosahovali u závěrečné zkoušky velmi dobrých
výsledků, což se projevilo rovněž zvýšením počtu těch, kteří prospěli s vyznamenáním.
Podpora žáků realizovaných oborů vzdělání v průběhu studia není systémově nastavena
a vyhodnocována. Škola účelně nesleduje, zda zjištěné nedostatky ve vzdělává ní
u jednotlivých žáků ohroženým školním neúspěchem přetrvávají, nebo zda se je podařilo
prostřednictvím dílčích postupů eliminovat. Neúčinnost přijímaných opatření se projevila
v množství žáků, kteří na konci školního roku neprospívají, v rozpětí posledních třech let se
jedná o 14 až 20 % žáků. Škole se nedařilo nízký studijní potenciál přijímaných žáků,
zejména v průběhu teoretického vyučování, kompenzovat.
Minimální výskyt rizikových projevů chování žáků (s výjimkou neomluvené absence)
svědčí o efektivní prevenci a příznivém školním klimatu. Přes přijatá a realizovaná opatření
ke snížení absence, zejména neomluvené, se škole dlouhodobě nedaří tento negativní jev
výrazněji eliminovat. Represivní přístup, který škola nastavila ke snížení neomluve né
absence, se tak jeví jako neefektivní, nedaří se naplňovat zejména vedení žáků k důslednému
dodržování interně nastavených pravidel a uvědomění si osobní odpovědnosti při řešení
nastalých problémů. Nezanedbatelným problémem je poměrně vysoká neúspěšnost žáků
v průběhu studia, o čemž svědčí časté přestupy žáků mezi obory, případně odchody žáků ze
školy. Absence ucelené strategie předcházení školní neúspěšnosti omezuje efektivno st


2021/2022                                    5
poskytované podpory. Účinnost realizovaných dílčích opatření není dále vyhodnocová na .
Školou zabezpečované poradenské služby s ohledem na počet žáků, řešení absence a větší
míry neúspěšnosti žáků vyžaduje rozšíření školního poradenského pracoviště o dalšího
pedagogického pracovníka a zabývání se záležitostmi komplexně.
Žáci se pravidelně účastnili množství vědomostních, dovednostních a sportovních soutěží,
ve kterých úspěšně reprezentovali školu na regionální a republikové úrovni.
V domově mládeže je vytvořeno prostředí, v němž žáci získávají stabilní zázemí či
případnou podporu při řešení svých životních situací. Vedení domova mládeže hodnotilo
svou činnost průběžně na poradách, zjištěné závěry byly v malé míře vedením školy využity
ke zvýšení kvality zájmového vzdělávání. Vychovatelé v domově mládeže mají možnost
získávat informace o výsledcích vzdělávání dosahovaných ubytovanými žáky. Školní
vzdělávací program sice vhodně rozpracovává výchovné a vzdělávací strategie v návaznosti
na rozvoj klíčových kompetencí, avšak konkretizace týdenního programu výchovné skupiny
neobsahuje nabídku vhodných aktivit vytvářejících návyky k samostatnému učení
a zkvalitňování přípravy na vyučování, a to ani v případě neprospívajících žáků. Domov
mládeže má funkční systém prevence rizikového chování, jeho účinnost dokládá minimá lní
výskyt negativních jevů. Komunikace mezi zákonnými zástupci ubytovaných žáků,
zletilými žáky a domovem mládeže probíhá na základě aktuální potřeby, zpravidla
na začátku ubytování a následně při řešení provozních nebo pedagogických záležitos tí.
Systém kontroly průběhu vzdělávání není ze strany vedení školy nastaven zcela funkčně.


                                         Závěry
Vývoj školy
    -   Od poslední inspekční činnosti v roce 2017 si škola udržuje oborovou skladbu
        zaměřenou na řemeslnou činnost.
    -   Škola postupně modernizuje a zkvalitňuje materiální podmínky pro teoretické
        i praktické vzdělávání žáků a podporuje spolupráci v rámci odborného vzdělání i se
        sociálními partnery.
    -   S ohledem na závěry inspekčních výstupů ve školním roce 2016/2017 se škole
        doposud nedaří vyhodnocovat efektivitu přijatých opatření ke snižování absence,
        motivovat žáky ohrožené potenciálním předčasným odchodem ze vzdělává ní
        a rozšířit nabídku vzdělávacích činností v domově mládeže.
Silné stránky
    -   Kvalitní, intenzivní a oboustranně přínosné partnerské vztahy se smluvními
        pracovišti, regionálními zaměstnavateli a stavebními i dřevozpracujícími firmami se
        promítají do kvality odborného vzdělávání a vytvářejí podmínky pro lepší
        uplatnitelnost absolventů na trhu práce.
    -   Pedagogy využívané aktivizující a motivačně zacílené metody odborného vzdělává ní
        napomáhají k vytváření požadovaných klíčových odborných dovedností žáků.
    -   Průběžné dobré výsledky žáků v soutěžích učňovských dovedností v oblastech
        profilujících školu (stavebnictví, dřevovýroba).




2021/2022                                    6
Slabé stránky a/nebo příležitosti ke zlepšení
    -   Absence žáků, vyšší podíl žáků ohrožených školním neúspěchem a nižší míra jejich
        vnitřní motivace ke vzdělávání ve spojení s dílčími nedostatky v řízení
        pedagogických procesů negativně ovlivňuje vzdělávací výsledky jednotlivců i celé
        školy.
    -   Nevyužití potenciálu inovativních výukových metod a přístupů vedoucích k ocenění
        pokroku žáků a jejich dalšího možného rozvoje zejména v teoretickém vyučování.
    -   Zvolená organizace výuky dostatečně nezohledňovala individuální potřeby žáků
        a nepodporovala jejich aktivní zapojení v převažující části vyučovacích hodin
        teoretického vyučování.
    -   Absence nabídky vhodných aktivit vytvářejících návyky k samostatnému učení,
        zkvalitňování přípravy na vyučování a zájmových aktivit pro žáky ubytované
        v domově mládeže.
    -   Nesystematická spolupráce učitelů za účelem funkčního propojení teoretické výuky
        s praktickým využitím získaných znalostí a dovedností žáků v činnosti
        předmětových komisí.
Doporučení pro zlepšení činnosti školy
    -   Nastavit jednotnou školní strategii pro poskytování podpory žákům ohroženým
        školní neúspěšností v součinnosti s třídními učiteli a předmětovými komisemi
        maturitních předmětů. Účinnost přijatých a realizovaných opatření průběžně
        vyhodnocovat.
    -   Zefektivnit práci s žáky v oblasti prevence vysoké absence a při řešení zejména
        neomluvené absence přijímat motivační opatření, jejichž účinnost bude pravidelně
        vyhodnocována. Systematicky motivovat žáky k úspěšnému ukončení vzdělávání.
    -   Účelně aplikovat aktivizující formy a metody výuky, využívat diferencované úkoly
        s ohledem na znalosti a schopnosti žáků. Zapojit žáky do evaluačního procesu
        ve výuce, především využíváním sebehodnocení a vzájemného hodnocení žáků
        podle stanovených kritérií.
    -   Rozšířit a zefektivnit činnost školního poradenského pracoviště za účelem podpory
        zvýšení úspěšnosti žáků vzdělávání a při jeho ukončování.
    -   Stanovit předmětové komise pro maturitní předměty a podporovat efektivní výměnu
        zkušeností mezi vyučujícími, která povede ke zkvalitňování vzdělávacího procesu.
    -   Zaměřit další vzdělávání pedagogických pracovníků na prohloubení metodickýc h
        dovedností.
    -   Využívat stipendijní řád k podpoře a k účinnější motivaci výsledků vzdělávání žáků.
    -   Zaměřit se na nabídku vhodných zájmových aktivit a zkvalitňování přípravy
        na vyučování pro žáky ubytované v domově mládeže. Podpořit kvalitu materiálně-
        technických podmínek domova mládeže vzhledem k ubytovaným žákům
        a studentům.




2021/2022                                    7
                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e- podatelnu csi.t@csicr.cz s připojením elektronického podpisu.


            Seznam dokladů, o které se inspekční zjištění opírají
 1.    Školní vzdělávací programy platné ve školním roce 2021/2022
 2.    Školní řád platný od 12. 10. 2020
 3.    Stipendijní řád organizace Střední odborné učiliště stavební, Opava, příspěvková
       organizace 31. 8. 2021
 4.    Výroční zpráva o činnosti školy za rok 2021
 5.    Souhrnná dokumentace k oblasti výchovného poradenství a prevence rizikové ho
       chování žáků, školní rok 2020/2021, 2021/2022
 6.    Personální dokumentace pedagogických pracovníků školy (vzorek)
 7.    Plán dalšího vzdělávání pedagogických pracovníků na školní rok 2021/2022
 8.    Plán práce včetně plánu kontrolní a hospitační činnosti, hospitační záznamy
       ve školním roce 2021/2022
 9.    Zápisy z pracovních porad, pedagogických rad a porad předmětových komisí
       konaných ve školních letech 2020/2021 a 2021/2022 (vzorek)
10.    Rozvrhy tříd a učitelů ve školním roce 2021/2022
11.    Třídní knihy vedené ve školním roce 2021/2022
12.    Školní matrika vedená ve školním roce 2021/2022 (vzorek)
13.    Koncepce rozvoje školy pro funkční období 2021-2027
14.    Minimální preventivní program pro školní rok 2021/2022
15.    Dokumentace školy k zajištění bezpečnosti a ochrany zdraví žáků školní
       rok 2021/2022 (vzorek)
16.    Dokumentace ke školnímu stravování vedená ve školním roce 2021/2022 (vzorek)
17.    Dokumentace k finančním podmínkám školy, školní rok 2021/2022 (vzorek)




2021/2022                                  8
                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy
PhDr. Ing. Ivana Teichmannová,                            Ivana Teichmannová v. r.
školní inspektorka, vedoucí inspekčního týmu

Mgr. Eliška Birková, školní inspektorka                      Eliška Birková v. r.

Mgr. et Mgr. Gabriela Guziurová                  Gabriela Guziurová Tomiczková v. r.
Tomiczková, školní inspektorka

PhDr. Josef Hitmár, školní inspektor                          Josef Hitmár v. r.

Ing. Klára Kudlíková, kontrolní pracovnice                  Klára Kudlíková v. r.

Bc. Marcela Zahradníková,                                Marcela Zahradníková v. r.
kontrolní pracovnice

Ing. Jan Franek,                                               Jan Franek v. r.
odborník na praktické vyučování

V Ostravě 19. 4. 2022


Datum a podpis ředitele školy potvrzující projednání a převzetí inspekční zprávy


 Mgr. Miroslav Weisz,                                   Miroslav Weisz v. r.
 ředitel školy

V Opavě 28. 4. 2022




2021/2022                                    9
