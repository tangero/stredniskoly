CSI0X00BUTP4




                                  Česká školní inspekce
                                 Olomoucký inspektorát
                             Wellnerova 25, 779 00 Olomouc
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIM-1549/23-M
                                      Sp. zn. ČŠIM-S-261/23-M


Název                               Vyšší odborná škola a Střední škola automobilní,
                                    Zábřeh, U Dráhy 6
Sídlo                               U Dráhy 6, 789 01 Zábřeh
E-mail                              sekretarka@spsa-za.cz
IČO                                 00 577 324
Identifikátor                       600 018 091
Právní forma                        příspěvková organizace
Zastupující                         Ing. Bc. Pavel Trojan
Zřizovatel                          Olomoucký kraj
Místo inspekční činnosti            Olomoucká 1615, Zábřeh
                                    U Dráhy 827, Zábřeh
Inspekční činnost na místě          20., 23. − 25. 10. 2023

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání, a to podle
akreditovaného vzdělávacího programu pro vyšší odborné vzdělávání a školních
vzdělávacích programů pro střední vzdělávání.
Zjišťování a hodnocení naplnění příslušných                       školních     vzdělávacích      programů
a akreditovaného vzdělávacího programu.
                                  Charakteristika
Vyšší odborná škola a Střední škola automobilní, Zábřeh, U Dráhy 6 (dále „škola“)
vykonává činnost vyšší odborné školy, střední školy, školní jídelny-výdejny a domova
mládeže.
V termínu inspekční činnosti střední škola realizovala vzdělávání v oboru středního
vzdělání s maturitní zkouškou 39-41-L/01 Autotronik a v oborech středního vzdělání
s výučním listem 23-68-H/01 Mechanik opravář motorových vozidel, 26-57-H/01
Autoelektrikář, 23-55-H/02 Karosář, 23-61-H/01 Autolakýrník. Vzdělávání ve vyšší
odborné škole probíhá podle akreditovaného vzdělávacího programu pro obor vzdělání
23-45-N/02 Diagnostika silničních vozidel.
K termínu inspekční činnosti bylo ve škole vzděláváno v 15 třídách střední školy celkem
402 žáků, z toho 178 žáků v oboru s maturitní zkouškou, 224 žáků v oborech s výučním
listem a 49 studentů vyšší odborné školy.
Ubytování je žákům a studentům poskytováno v domově mládeže, jehož součástí je také
školní jídelna-výdejna, která zajišťuje stravování pro žáky a studenty prostřednictvím
dodavatelských služeb. Pro žáky a studenty ubytované v domově mládeže jsou zajišťována
jídla v režimu celodenního stravování.
Svou činnost škola prezentuje na webových stránkách školy (www.spsa-za.cz).


                        Hodnocení podmínek vzdělávání
Koncepční záměry školy deklarují zejména obecné priority v oblasti vzdělávací
a materiální. Účinná zpětná vazba s analýzou stavu dosud vytvořena nebyla. Systém
plánování a vlastního hodnocení školy tak vytvářejí vhodné nástroje pro další rozvoj školy
pouze částečně. V rámci pedagogického vedení školy ředitel delegoval část svých
kompetencí a odpovědnost za konkrétní úkoly na další pracovníky, především na zástupce
ředitele školy a zástupce ředitele školy pro domov mládeže, který je současně také
výchovným poradcem. Přenos dalších operativních informací vedení školy směrem
k zaměstnancům, studentům, žákům a jejich zákonným zástupcům probíhá převážně
s využitím běžných prostředků v kombinaci se školním elektronickým informačním
systémem, který zahrnuje administrativní funkce. Systematické předávání informací
školním poradenským pracovištěm o žácích se speciálními vzdělávacími potřebami však
v době inspekční činnosti vykazovalo nedostatky, zejména v jeho funkčním a efektivním
nastavení.
Ředitel školy má nastavené mechanismy a nástroje k monitoringu a kontrole všech
důležitých oblastí školy, v praxi však nejsou zcela funkční. Vytvořený systém řízení
vykazuje nedostatky, které byly zaznamenány zejména v kontrolní a hospitační činnosti,
v činnosti pedagogické rady a metodických orgánů školy nebo školního poradenského
pracoviště. Vedení školy dostatečně nevyhodnocuje účelnost užitých metod
a organizačních forem práce ve výuce, přizpůsobení vzdělávacího obsahu individuálním
potřebám žáků či efektivitu podpory školního poradenského pracoviště a úroveň jeho
spolupráce s vyučujícími. Řediteli školy tak chybí dostatek podkladů pro objektivní
hodnocení průběhu a výsledků vzdělávání žáků. Nedostatky jsou patrné v metodickém
vedení výuky spočívající v omezeném využívání pestrých organizačních forem
a výukových metod, absenci sebehodnocení, vzájemného hodnocení a diferencovaném
přístupu k žákům podle jejich vzdělávacích možností a potřeb. Poznatky z provedených



                                          2/10
kontrol a uskutečněných hospitací nejsou vedením školy zobecňovány a neslouží jako
podněty pro ostatní pedagogické pracovníky např. v rámci jednání pedagogické rady.
Škole chybí efektivní zpětná vazba směrem ke kvalitě výuky, která by vedla
ke sjednocování rozdílné úrovně, odstranění některých nedostatků a přispívala
k pozitivnímu zlepšování nejen pedagogické práce. Poradními orgány ředitele školy
jsou pedagogická rada a metodické orgány, které však fungují pouze formálně. Metodické
sdružení se na svých schůzkách zabývají plánováním úkolů a činností. V záznamech
z těchto jednání tak často převažují informace provozně-organizační nad záležitostmi
hodnoticími a metodickými a jejich jednání zpravidla probíhají bez přítomnosti všech
zainteresovaných pedagogických pracovníků školy.
Pedagogický sbor je doplňovaný o nové pedagogy, kterým je věnována pozornost k jejich
začlenění do vzdělávacího procesu. Další vzdělávání pedagogických pracovníků
je plánováno zejména podle finančních možností školy a profesního zaměření pedagogů.
Pouze v malé míře však vychází ze zjištění z hospitační činnosti, a nenaplňuje tak svoji
funkci opatření ke zlepšování kvality pedagogické práce. Nastavený přístup se odráží ve
výběru vzdělávacích aktivit bez dostatečně komplexní provázanosti s potřebami školy
(práce s žáky s přiznanými podpůrnými potřebami, moderní formy a metody výuky,
studium oborové didaktiky, výchovné poradenství). Absolvované vzdělávací akce také
nejsou sdíleny ostatními pedagogy, vzájemné hospitace nejsou realizovány a jejich využití
v pedagogickém procesu není vedením školy ověřováno.
Vzdělávání žáků a studentů je realizováno v budovách pro teoretické a praktické
vyučování. K realizaci odborného výcviku pro jednotlivé obory škola využívá komplex
účelně uspořádaných a kvalitně vybavených dílenských pracovišť. Prostřednictvím
investičního projektu se podařilo škole modernizovat a vytvořit kvalitní zázemí pro
praktickou odbornou výuku automobilních oborů, především učebního oboru
Autolakýrník, což je dobrým předpokladem ke zvyšování a zkvalitňování dovedností žáků
a jejich uplatnění na trhu práce.
Vzdělávací nabídku škola vhodně rozšiřuje realizací různých edukačních programů, čímž
podporuje osobnostní rozvoj žáků a jejich uplatnění v pracovním procesu (např. cílením na
problematiku elektromobility, dále exkurzemi, naučnými programy a kurzy apod.). Při
organizování těchto akcí, a to především v oblasti zajištění odborných praxí a stáží pro
žáky a studenty, škola spolupracuje s řadou významných institucí a firem nejen z regionu.
Škola také realizuje aktivity podporující zájem a povědomí žáků základních škol
o technické obory středního vzdělávání.
Domov mládeže poskytuje standardní ubytování i zázemí. Obnova společných prostor
domova mládeže je ve spolupráci se zřizovatelem příležitostí ke zlepšení podmínek pro
zájmovou činnost ubytovaných žáků a studentů.


                         Hodnocení průběhu vzdělávání
Metodická propracovanost vyučovacích hodin ve střední škole (odborných i všeobecně
vzdělávacích předmětů) se odvíjela od osobního přístupu a pedagogických zkušeností
učitelů. Požadavky kladené na žáky byly přiměřené a srozumitelné, navazovaly na jejich
znalosti z předešlých vyučovacích činností a poukazovaly na souvislosti učiva
s praktickým vyučováním.
Vyučovací hodiny probíhaly bez časových prostojů, zpravidla převažovala frontální výuka
s metodicky vhodně vedeným rozhovorem, kombinovaným se samostatnou prací žáků.


                                          3/10
Ostatní formy, které by žáky více aktivizovaly, se vyskytly okrajově a spíše formálně.
Nízká pestrost výukových metod v některých vyučovacích hodinách vyústila
v jednostrannost vyučovací hodiny a ve výrazné snížení zájmu žáků o probírané učivo. Ve
vyučovacích hodinách cizích jazyků vedla absence kooperativních metod k nízkému
zapojení žáků do vzdělávacího procesu, podpora rozvoje produktivních řečových
dovedností byla málo účinná.
Výuka nesměřovala k rozvoji kritického myšlení, schopnosti argumentovat a obhajovat
svůj názor. Chyběly zejména aktivity ve skupinách nebo dvojicích, které by podporovaly
spolupráci a komunikaci žáků. Nebyla patrná práce žáků s různými informačními zdroji,
neměli tak možnost pracovat samostatně, aby byla podpořena jejich vnitřní motivace.
Chyběly činnosti využívající moderní didaktické formy a metody jako jsou objevování,
experimentování,   práce s chybou,          tvořivost.   Didaktický přístup    prosazující
mezipředmětové vztahy byl realizován minimálně. I když byla v průběhu hospitovaných
hodin vyučujícími využita didaktická technika, jednalo se o ne zcela funkční prezentování
výukových materiálů, což nevedlo k podpoře názornosti vzdělávacího obsahu a rozvoji
zájmu žáků o přednášenou problematiku.
Pracovní tempo odpovídalo schopnostem žáků, individuální přístup vzhledem k žákům se
speciálními vzdělávacími potřebami ve výuce nebyl vždy patrný, stejně tak nedocházelo
k diferenciaci vzdělávacího obsahu směrem k žákům rychlejším a talentovaným, což je
důsledek absence cíleně orientované kontroly na sledování uplatňování doporučení
školských poradenských zařízení přímo ve výuce.
Chyběla reflexe žáků a prostor k vzájemnému hodnocení. Zřídka byla žákům poskytnuta
formativní zpětná vazba motivující je k dalšímu učení a reflektující jejich individuální
pokrok. Stejně tak bylo pedagogy využíváno jen ojediněle závěrečné motivační shrnutí se
zapojením žáků, určené pro zhodnocení jejich práce, splnění vzdělávacího cíle vyučovací
jednotky a stanovení dalších cílů pro následující vyučovací hodinu.
Ve vyučovacích hodinách vyšší odborné školy (přednášky, cvičení) studenti
s vyučujícími diskutovali, pracovali samostatně nebo ve skupinách na zadaných úkolech,
které byly v části sledované výuky diferenciované podle náročnosti. Obsahově náročná
výuka je studentům přibližována v logických souvislostech a názornými příklady.
Vytvářením problémových situací je studentům dáván prostor pro rozvoj myšlení
a aplikování nabytých vědomostí. Výklad učiva byl veden jasně a srozumitelně, nové
pojmy byly zařazovány do již známých souvislostí. Průběh vzdělávání reflektoval
osobnostní a studijní předpoklady studentů. Při prezentaci vzdělávacího obsahu byla
většinou využívána didaktická technika a odpovídající učební pomůcky, vyučující
poskytovali studentům výukové materiály. Samostatný projev studentů byl v některých
vyučovacích hodinách podporován prezentací vlastní práce před třídním kolektivem.
Studenti jsou vedeni k samostatnému řešení úkolů a práci se specializovanými materiály.
Ve sledovaných vyučovacích hodinách cizích jazyků ve vyšší odborné škole volili učitelé
metody práce založené hlavně na samostatné práci, práci ve skupinách a ve dvojicích.
Převažovala pozitivní atmosféra a aktivní přístup studentů. Materiální podpora výuky byla
přiměřená a odpovídala zaměření vyučovacích hodin. Studenti pracovali s texty, které se
vázaly k probíranému odbornému tématu s přiměřeným množstvím neznámých výrazů.
Prokazovali velmi dobré dovednosti v následné práci s nimi, dovedli odhadnout základní
význam nových výrazů a přiřadit k nim požadované informace. Důraz byl kladen na rozvoj
a upevňování odborné slovní zásoby, použité metody a formy práce byly zvoleny účelně
s ohledem na rozdílnou úroveň studentů.




                                          4/10
Průběh odborného výcviku byl sledován v prostředí školních dílen. V rámci zkvalitňování
praktického vyučování byly využívány moderní technologie. V pracovních skupinách pod
dohledem učitelů odborného výcviku byla zajištěna účelná organizace prováděných
pracovních činností žáků, které probíhaly v souladu s tematickým rozvržením
vzdělávacího obsahu. Výuka ve skupinách jednotlivých ročníků byla realizována formou
práce na konkrétně zadaných úkolech v rámci oboru, případně se žáci věnovali
procvičování již získaných dovedností. Vzdělávací obsah vhodně navazoval na teoretické
znalosti. Učitelé s dlouholetou odbornou praxí úspěšně rozvíjeli schopnosti žáků
porozumět zadání úkolu, dohlíželi, zda žáci efektivně pracují, a v průběhu vyhodnocovali
jejich samostatné úsilí při zpracování úkolů. Z hlediska motivace žáků se pozitivně
uplatňovala především individuální podpora a proaktivní a partnerský přístup učitelů
odborného výcviku k žákům. Průběžná kontrola samostatné práce byla zaměřena zejména
na správnost provádění jednotlivých pracovních činností, důraz byl kladen na dodržování
pracovních technik a dodržování technologických postupů. Kromě odborných kompetencí
byly ve výuce rozvíjeny zejména kompetence komunikativní, sociální a personální.
U většiny žáků byla patrná samostatnost při práci a zvládnutí pracovních operací.
Výchovně vzdělávací činnost domova mládeže navazuje na výchovně vzdělávací činnost
školy a je realizována formou každodenní výchovně vzdělávací práce s jednotlivci
a výchovnými skupinami. Je zaměřena především na zájmovou činnost ubytovaných
s cílem smysluplného využití jejich volného času, posilování zdravého životního stylu
a podporu sebevzdělávání. Vychovatelé ubytované podněcují k pravidelné přípravě na
vyučování, vhodně je motivují a v případě potřeby jim poskytují metodickou pomoc.
Kromě pravidelné zájmové činnosti nabízí domov dostatečně širokou škálu dalších
možností pro trávení volného času.


                         Hodnocení výsledků vzdělávání
Přehled o znalostech jednotlivých žáků škola získává prostřednictvím vlastních
hodnoticích nástrojů, a to zadáváním testů, komplexních písemných prací, ústního
zkoušení, přímým pozorováním i praktickými zkouškami. Tyto postupy umožňují
porovnávat dosažené výsledky s očekávanými výstupy deklarovanými ve školním
vzdělávacím programu pro střední vzdělávání a hodnotit pokrok žáků v delším časovém
horizontu. Výsledná data z interní evaluace však nejsou dostatečně analyzována, vyučující
se dále nezabývají návrhem opatření vedoucích k minimalizaci chyb a zlepšování výsledků
vzdělávání žáků. Celkové výsledky vzdělávání jednotlivců i tříd jsou projednávány
na jednáních pedagogické rady, aktuálně však chybí jejich detailnější rozbor a stanovení
dalších postupů, jak účelně využívat vzdělávací předpoklady všech žáků. Učitelům tak
chybí zpětná vazba, případně další podněty ke zlepšení jejich pedagogické práce. K těmto
účelům jsou metodické orgány a pedagogická rada využívány v menší míře. Patřičná
pozornost není věnována ani výrazné neúspěšnosti žáků zejména u závěrečných zkoušek,
chybí detailnější rozbor a vyhodnocení účinnosti případných opatření. Výraznou roli
neúspěšnosti a zhoršeného prospěchu žáků je jejich vysoká omluvená i neomluvená
absence. Celkové výsledky vzdělávání u maturitních zkoušek jsou stabilní a neúspěšnost
nevykazuje významné odchylky. Část absolventů maturitních oborů projevuje zájem
o další vzdělávání na vyšších odborných školách nebo na vysokých školách, a to
především podle svého odborného zaměření. Další studijní a pracovní úspěšnost
absolventů škola sleduje neformálně. Zákonní zástupci žáků jsou o výsledcích vzdělávání
průběžně informováni především prostřednictvím zápisů v elektronické žákovské knížce,
na třídních schůzkách nebo formou individuálních konzultací. Celkové výsledky


                                          5/10
vzdělávání včetně účasti a umístění žáků v soutěžích, aktivitách a projektech školy
podporujících rozšíření znalostí a dovedností žáků jsou zveřejněny ve výroční zprávě
o činnosti školy.
Vyučující vyšší odborné školy průběžně hodnotí výsledky studentů ve cvičeních
i zadáváním individuálních prací (seminárních prací apod.). V závěru letního a zimního
období jsou studenti hodnoceni z jednotlivých předmětů formou zápočtu, klasifikovaného
zápočtu nebo zkoušky v souladu s příslušnými akreditovaným vzdělávacím programem.
Absolventi jsou po ukončení studia připraveni nastoupit do praxe jako kvalifikovaní
odborníci.
Poradenské služby jsou ve škole zajišťovány výchovným poradcem a zástupcem ředitele
školy pro domov mládeže v jedné osobě, školním metodikem prevence ve spolupráci
s ředitelem školy a třídními učiteli. Tím, že výchovný poradce a školní metodik prevence
rovněž působí jako vychovatelé na domově mládeže, úzce spolupracují na přípravě
volnočasových aktivit určených hlavně žákům ubytovaných na domově mládeže. Při
individuální práci s žáky převažuje forma respektujícího rozhovoru. O dílčích krocích své
činnosti si vede výchovný poradce písemnou dokumentaci. Spolupracuje s pedagogicko-
psychologickými poradnami a dalšími poradenskými zařízeními. Vzhledem k velikosti
školy se nejeví jako zcela efektivní mít zastoupení výchovného poradce a školního
metodika prevence v pracovnících pozicích domova mládeže. Třídní učitelé v součinnosti
s výchovným poradcem sice informují všechny pedagogy o doporučeních školských
poradenských zařízení ke vzdělávání jednotlivých žáků a nastavení podpůrných opatření
vzhledem k jejich reálným potřebám, avšak se jedná jen o formální zprostředkování
informací bez potřebné realizace individuálního přístupu k žákům se speciálními
vzdělávacími potřebami ze strany vyučujících. Na třídní učitele jsou přeneseny i další
kompetence výchovného poradce, což vede k nejednotnému vypracování individuálních
vzdělávacích plánů. Závažnějšími porušeními školního řádu se zabývá výchovná komise,
která je rovněž v gesci třídních učitelů, ojediněle se jí účastní výchovný poradce. Rovněž
i třídní klima je v kompetenci třídních učitelů. Vedení třídnických hodin není vhodně
doplněno krátkými vstupy pracovníků školního poradenského pracoviště, které by byly
zaměřeny na přetrvávající problém školy, jímž je vysoká absence. I když je výchovným
poradcem vypracována strategie prevence a řešení školní neúspěšnosti žáků, nejsou
postupy uvedené v tomto dokumentu efektivně využívány. Učitelé ojediněle nově
identifikují žáky s mírnými studijními obtížemi, školou není věnována systematická
pozornost těmto žákům. Plán pedagogické podpory těmto žákům není vypracován, nejsou
školou evidováni, nedochází k přenosu informací o těchto žácích mezi pedagogy. Rovněž
vyhledávání nadaných žáků je realizováno sporadicky.
Prevence sociálně nežádoucích jevů je plně v kompetenci metodika prevence. Při realizaci
volnočasových aktivit posiluje individuální vztahy s žáky ubytovaných na domově
mládeže. Adaptační pobyty žáků prvních ročníků škola nerealizuje, není posilováno
prosociální chování nově vzniklých třídních kolektivů. Preventivní program školy si klade
za cíl minimalizovat rizikové chování žáků. Související témata jsou částečně začleňována
přímo do výuky vybraných vyučovacích předmětů a v případě potřeby je problematika
rizikového chování součástí třídnických hodin. Škola realizuje tematicky zaměřené
a odborně vedené besedy, přednášky a preventivní programy, avšak jejich plánovitost je
nahodilá. Tím, že škola systematicky nevyužívá vhodné evaluační nástroje, není efektivita
prevence vedením školy průběžně hodnocena. K postřehům a připomínkám žáků ve škole
slouží anonymní schránka důvěry. Jiná forma participace žáků na chodu školy neprobíhá.
Ve škole není zřízen žákovský parlament. Spokojenost žáků, ale i jejich zákonných



                                          6/10
zástupců a pedagogů se školním prostředím a vzájemnými vztahy si škola však
systematicky a s využitím vhodných evaluačních nástrojů neověřuje.


                                       Závěry
Vývoj školy
– V hodnoceném období došlo ke změně ve vedoucí pracovní pozici ředitele školy.
– V době od poslední inspekční činnosti došlo k navýšení počtu žáků ve středním
  vzdělávání.
Silné stránky
– Kvalitní materiální a prostorové podmínky společně s efektivní spoluprací s vnějšími
  partnery přispívají ke zkvalitňování odborného vzdělávání a k rozvoji klíčových
  kompetencí žáků v praktickém vyučování. (1. 5 a 2. 4)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Slabé stránky (oblasti ke zlepšení)
– Kontrolní činnost všech součástí školy není efektivní. Nesystematická a nedostatečná
  hospitační činnost vedení školy, bez relevantní zpětné vazby učitelům, s dopadem na
  stagnaci kvality výuky. Hospitační činnost ředitele školy není dostatečně zaměřena na
  kontrolu uplatňování podpůrných opatření žáků se speciálními vzdělávacími potřebami
  přímo ve výuce a práci školního poradenského pracoviště. (2. 1)
– Škola se systematicky nevěnuje sledování školního klimatu. (2. 2)
– Další vzdělávání pedagogických pracovníků zejména v teoretické výuce nevychází
  z plánů osobního rozvoje a reálných potřeb školy a pedagogických pracovníků. Není tak
  dostatečně zaměřeno na zvyšování kvality poskytovaného vzdělávání. (2. 3) Vzájemné
  hospitace pedagogů jako forma spolupráce, předávání zkušeností, nápadů a inspirací
  nejsou zavedeny. (3. 3)
– Ve vyučovacích hodinách převládala frontální výuka, nebyly uplatňovány rozmanité
  organizační formy a metody výuky včetně využití informačních zdrojů. (4. 1 a 4. 2)
– V závěrech hodnocených vyučovacích hodin bylo zařazováno spíše formální
  zhodnocení vyučovací hodiny ze strany pedagoga. Žákům nebyl poskytován prostor pro
  jejich zhodnocení hodiny či sebehodnocení. (4. 3) Nebyly dostatečně vytvářeny
  podmínky pro sebereflexi žáků a rozvoj jejich sociální kompetence a kompetence
  k učení. (4. 4)
– Škola získává informace o vzdělávacích výsledcích žáků, nejsou z nich však důsledně
  přijímána konkrétní opatření na podporu úspěšnosti všech žáků ve vzdělávání. V tomto
  směru jsou metodické orgány a pedagogická rada využívány neefektivně. Škola
  důsledně neověřuje účinnost opatření přijatých v souvislosti s analýzou výsledků
  vzdělávání žáků. (5. 1)
– Postup školy je nesystémový v oblasti řešení školní neúspěšnosti a zlepšování výsledků
  vzdělávání žáků v průběhu vzdělávání a při jeho ukončování závěrečnou zkouškou,
  přičemž účinnost realizovaných opatření není vedením školy pravidelně analyzována.
  (5. 2 a 5. 4)



                                          7/10
– Diferenciace vzdělávacího obsahu, která by vycházela z individuálních vzdělávacích
  potřeb a možností jak žáků s přiznanými podpůrnými opatřeními, tak žáků
  talentovaných, nebyla vždy zaznamenána. Nastavení, koordinace a způsob předávání
  informací o žácích s potřebou podpůrných opatření není školním poradenským
  pracovištěm funkčně a efektivně nastaven. (6. 2)
Číselné označení odkazuje na kód kritéria v příslušné modifikaci. Znění kritéria je
dostupné na adrese: kriteria.csicr.cz
Doporučení pro zlepšení činnosti školy
– Zkvalitnit systém kontrolní činnosti vedení školy. Pravidelně monitorovat
  a vyhodnocovat pedagogickou práci ve škole, zlepšit úroveň řízení v oblasti odborného
  a metodického vedení pedagogických pracovníků a přijímat účinná opatření ke zvýšení
  kvality vzdělávání. Poznatky z uskutečněných kontrol vyhodnocovat a efektivně
  využívat pro ostatní zaměstnance školy.
– Hospitační činnost vedení školy intenzivněji zaměřit na průběh vzdělávání, na
  využívání pestrých metod a forem práce, didaktické techniky a pomůcek ve vyučování
  a na cílenou kontrolu uplatňování podpůrných opatření žáků se speciálními
  vzdělávacími potřebami ve výuce také formou hospitační činnosti ze strany výchovného
  poradce.
– Pravidelným sledováním a vyhodnocováním školního klimatu se zapojením všech
  aktérů vzdělávání získávat zpětnou vazbu ke kvalitě pedagogické práce školy a následně
  přijímat účinná opatření ke zjištěným skutečnostem.
– Plánovat profesní rozvoj pedagogických pracovníků se zaměřením na další vzdělávání
  především v oblasti metodického vedení výuky. Efektivitu využívání získaných
  poznatků ověřovat prostřednictvím hospitační činnosti, k předávání zkušeností z dalšího
  vzdělávání pedagogů zavést systém vzájemných hospitací.
– Podporovat aktivitu žáků využitím pestrých organizačních metod a forem ve výuce
  (např. třídění a využití informací z různých zdrojů, práce ve dvojicích, skupinové
  kooperativní aktivity).
– Systematicky využívat v závěru vyučovací hodiny motivační zhodnocení práce žáků se
  stanovením cílů na další vyučovací hodinu a poskytovat jim tak zpětnou vazbu
  o jejich pokroku a dosažených výsledcích jejich práce. K posílení jejich sociálního
  rozvoje a komunikačních kompetencí uplatňovat ve výuce společně se sebehodnocením
  také vzájemné hodnocení.
– Při jednání pedagogické rady i předmětových komisí zpětně vyhodnocovat účinnost
  opatření související s analýzou výsledků vzdělávání žáků a následně je upravovat nebo
  zavádět další opatření.
– Ve výuce důsledněji uplatňovat individuální přístup k žákům a diferenciaci činností
  s ohledem na jejich vzdělávací možnosti a potřeby. Identifikovat také žáky talentované
  v konkrétních vzdělávacích oblastech, zaměřit se na jejich rozvoj prostřednictvím
  vhodných výukových aktivit (např. obohacování vzdělávacího obsahu, zadávání
  specifických úkolů) a podpořit je tak v jejich odborném růstu.




                                          8/10
                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Výpis z rejstříku škol a školských zařízení, ze dne 25. 9. 2023
 2.   Koncepce rozvoje školy, ze dne 30. 4. 2022
 3.   Organizace školního roku 2023/2024
 4.   Organizační řád školy, s účinností od 1. 9. 2022, včetně Organizačního schématu
 5.   Výroční zpráva o činnosti školy, školní roky 2021/2022 a 2022/2023
 6.   Vzdělávací program 23-45-N/02 Diagnostika silničních vozidel, č. j. MSMT
      41959/2020, s platností od 1. 9. 2021 do 31. 8. 2027
 7.   Rozhodnutí o změně akreditace vzdělávacího programu 23-45-N/02 Diagnostika
      silničních vozidel č. j. MSMT-41959/2020-3, s platností od 1. 9. 2021 do 31. 8. 2027
 8.   Školní řád, s platností od 1. 9. 2022
 9.   Provozní řády odborných učeben, k termínu inspekční činnosti
10.   Vnitřní řád domova mládeže (příloha školního řádu), s platností od 1. 9. 2021
11.   Provozní řád domova mládeže, s platností od 31. 8. 2021 (příloha vnitřního řádu
      domova mládeže)
12.   Vnitřní řád výdejny stravy a organizace stravování, ze dne 1. 8. 2022
13.   Kontrolní a hospitační záznamy, školní roky 2022/2023 a 2023/204
14.   Složka: Zápisy pedagogické rady a předmětových komisí, školní roky 2022/2023
      a 2023/2024 k termínu inspekční činnosti
15.   Složka: Písemné práce, školní rok 2022/2023, namátkový výběr
16.   Protokoly o komisionální zkoušce, školní rok 2022/2023
17.   Přihlášky do domova mládeže, školní rok 2023/2024
18.   Elektronický informační systém školy (rozvrh vyučovacích hodin, školní matrika,
      třídní knihy), záznamy za školní roky 2022/2023 a 2023/2024 k termínu inspekční
      činnosti
19.   Deníky evidence odborného výcviku, školní rok 2023/2024
20.   Smlouva o zajištění obsahu, rozsahu a podmínkách praxe žáků na provozním
      pracovišti, ze dne 1. 9. 2023, včetně příloh
21.   Vybraná dokumentace z osobních složek pedagogických pracovníků školy –
      doklady o dosaženém vzdělání vzhledem k odborné kvalifikaci a o absolvovaných
      studiích v rámci dalšího vzdělávání pedagogických pracovníků, aktuálně vedená
      k termínu inspekční činnosti
22.   Dokumentace k žákům se speciálními vzdělávacími potřebami, školní rok
      2023/2024, k termínu inspekční činností


                                          9/10
23.   Souhrnná dokumentace poradenských služeb ve škole, školní rok 2023/2024
24.   Doklady vztahující se k finančním podmínkám školy
25.   Doklady související se zajištěním bezpečnosti a ochrany zdraví dětí a žáků, školní
      roky 2022/2023 a 2023/2024, k termínu inspekční činnosti
26.   Doklady související se zabezpečením školního stravování ve školním roce
      2022/2023 a 2023/2024 k datu inspekční činnosti


                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Pavel Fridrich, školní inspektor,
vedoucí inspekčního týmu
Mgr. Věra Krakovská, školní inspektorka
Mgr. Pavel Okleštěk, školní inspektor
Ing. Bc. Milan Vlach, školní inspektor
Ing. Markéta Tomečková, kontrolní pracovnice
Ing. Václav Míka, odborník na výuku odborných
vyučovacích předmětů automobilního zaměření

10. 11. 2023




                                          10/10
