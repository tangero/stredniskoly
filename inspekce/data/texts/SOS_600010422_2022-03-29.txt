                                     Česká školní inspekce
                                     Liberecký inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIL-284/22-L


Název                               Střední uměleckoprůmyslová škola sklářská, Železný
                                    Brod, Smetanovo zátiší 470, příspěvková organizace
Sídlo                               Smetanovo zátiší 470, 468 22 Železný Brod
E-mail                              sekretariat@supss.cz
IČ                                  60 252 766
Identifikátor                       600 010 422
Právní forma                        příspěvková organizace
Zastupující                         Mgr. A. Jan Hásek
Zřizovatel                          Liberecký kraj
Místa inspekční činnosti            Smetanovo zátiší 470, Železný Brod a Těpeřská 581,
                                    Železný Brod
Termín inspekční činnosti           29. 3. − 1. 4. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání poskytovaného střední
školou a domovem mládeže podle příslušných školních vzdělávacích programů podle § 174
odst. 2 písm. b) zákona č. 561/2004 Sb., o předškolním, základním, středním, vyšším
odborném a jiném vzdělávání (školský zákon), ve znění pozdějších předpisů.
Zjišťování a hodnocení naplňování školních vzdělávacích programů a jejich souladu
s právními předpisy a rámcovými vzdělávacími programy podle § 174 odst. 2 písm. c)
školského zákona.




2021/2022
                                    Charakteristika
Střední uměleckoprůmyslová škola sklářská, Železný Brod, Smetanovo zátiší 470,
příspěvková organizace (dále „škola“, „instituce“) vykonává činnost střední školy, domova
mládeže s nejvyšším povoleným počtem 65 lůžek a školní jídelny- výdejny s nejvyšš ím
povoleným počtem 200 stravovaných. Škola s více než stoletou tradicí je zaměřena
na jedinečné propojení dvou specifických profesních oblastí sklářsko-designé rské
a chemicko-technologické. Poskytuje střední vzdělání s maturitní zkouškou v oborech:
82-41-M/13 Výtvarné zpracování skla a světelných objektů (od prvního ročníku zaměření:
Broušení a tavená plastika, Hutní tvarování skla, Malba a dekor, Ryté a reliéfní sklo, Design
technicko-dekorativního skla a skleněných figurek, Design šperku, bižuterie a módních
doplňků), 82-41-M/04 Průmyslový design, 28-44-M/01 Aplikovaná chemie (od třetího
ročníku zaměření: Analytická chemie, Farmaceutické substance, Ochrana životního
prostředí, Nanotechnologie a polymery) a 28-46-M/01 Technologie silikátů. Poslední dva
jmenované obory jsou v rámci středního vzdělávání v Libereckém kraji a potažmo i v České
republice (Technologie silikátů) raritní, přičemž nové zaměření Nanotechnolo gie
a polymery je ve škole nabízeno od školního roku 2021/2022.
K datu inspekční činnosti se v osmi třídách vzdělávalo 164 žáků, z toho 93 v oborech
sklářsko-designérských a 71 v oborech chemicko-technologických. Nejvyšší povolený počet
240 žáků střední školy byl naplněn z 68 %. Škola eviduje 25 žáků se speciálními
vzdělávacími potřebami, z nichž šest se vzdělávalo podle individuálního vzdělávacího plánu
a pět s využitím plánu pedagogické podpory. Podle individuálního vzdělávacího plánu
z jiných závažných důvodů se na základě povolení ředitele školy vzdělávali dva žáci. Zájem
uchazečů o studium ve škole od poslední inspekční činnosti v roce 2017 roste. Stravování je
zajištěno ve školní jídelně-výdejně v domově mládeže, který je výhodně situován
v bezprostřední blízkosti budovy školy. K datu inspekce v něm bylo ubytováno 61 žáků.
Škola je členem Asociace středních a vyšších odborných škol s výtvarnými
uměleckořemeslnými studijními obory, Asociace středních průmyslových škol České
republiky, Asociace sklářského a keramického průmyslu České republiky a Svazu výrobců
skla a bižuterie.


                         Hodnocení podmínek vzdělávání
Ředitel školy působí ve vedoucí funkci od roku 2020. S institucí je dlouhodobě profesně
spjat a účinně využívá svých zkušeností a znalosti prostředí i jeho specifik. Usiluje o dobré
jméno školy a budování její nadregionální prestiže. Již od svého jmenování postupně
naplňuje nastavenou koncepci a vizi dalšího rozvoje školy, svoje úkoly plní s vysokým
nasazením. Do funkce ředitele nastupoval v období těžké destabilizace pedagogického
sboru, konfliktní situace řeší systematicky, důsledně a s rozvahou. Vztahové problémy se
mu daří postupně uklidňovat. V březnu roku 2021 zahájil aktivní spolupráci s odborníky
z Technické univerzity v Liberci v rámci zapojení do projektu „QUALCLIM – Sociální
klima učitelských sborů základních a středních škol – diagnostika a možné intervence “.
Výsledky externího šetření zaměřeného na klima a interpersonální vztahy v pedagogickém
sboru, které bude ukončeno v květnu 2022, budou sloužit dalšímu rozvoji školy. Způsob
řízení je založen na principu partnerské spolupráce a otevřené komunikace jednotlivýc h
účastníků vzdělávání i zákonných zástupců žáků. Ve druhém pololetí školního roku
2021/2022 ředitel školy inicioval vznik Studentské rady a je připraven reflektovat návrhy
a podněty žáků v oblasti hodnocení kvality výuky a prostředí pro vzdělávání. Vytvořené
kontrolní a evaluační mechanismy poskytují řediteli školy dostatečný přehled o úrovni
vzdělávání. Kontrola probíhá kontinuálně v průběhu celého školního roku a zahrnuje


2021/2022                                    2
všechny důležité oblasti vzdělávacího procesu a chodu školy. Delegování kompetencí
a odpovědnosti na další články širšího vedení je transparentní a funkční. Významnou roli
plní čtyři předmětové a metodické orgány.
Pro úspěšné naplňování vzdělávacích programů (dále „ŠVP“) všech vyučovaných oborů se
škole podařilo vytvořit široké portfolio sociálních partnerů. Jedná se především o regioná lní
instituce a firmy, které poskytují žákům podporu a zázemí při realizaci klauzur níc h
a maturitních prací a odborné praxe. Dlouhodobá spolupráce se sociálními partnery přispívá
k úzkému propojení teoretické složky vzdělávání s praktickou, umožňuje implementac i
nových poznatků a technologií do výuky a zároveň podporuje konkurenceschop no st
absolventů a jejich uplatnění na trhu práce. Již několik let probíhá aktivní spolupráce
s Univerzitou Pardubice, která se školou spolupracovala na tvorbě ŠVP pro nové zaměření
Nanotechnologie a polymery a na Fakultě chemicko‐ technologické umožňuje realizo vat
odborné praxe žáků. Škola aktivně spolupracuje s Muzeem skla a bižuterie v Jablonci
nad Nisou a Městským muzeem v Železném Brodu (pořádání Letní sklářské dílny, realizace
výstav, vydávání publikací, archivace prací žáků a učitelů, kurátorská a badatelská činnost).
Ve spolupráci s Krajskou hospodářskou komorou Libereckého kraje, z.s. a Občanskou
besedou Železný Brod, z.s. připravuje tradiční festival Skleněné městečko. V rámci členství
ve Svazu výrobců skla a bižuterie se pravidelně účastní módních přehlídek a mezinárod níc h
veletrhů. Při škole aktivně působí Klub sklářské školy v Železném Brodě, z.s.
Oblast výchovného poradenství a prevence rizikového chování žáků zastává od školního
roku 2021/2022 perspektivní pedagog, který se v obou oblastech snaží rychle zoriento vat.
Škola má zpracovaný preventivní program a krizový plán pro případ zaznamenání výskytu
rizikového chování žáků. Po návratu z distanční výuky řeší žáci vztahové problémy mezi
sebou, mnozí přicházejí do školy s potížemi psychického rázu. V oblasti prevence
kyberšikany škola spolupracuje s Policií České republiky jako jedním z poskytovatelů
preventivních aktivit. Zahájení studia v prvním ročníku je každoročně spojeno s adaptačními
kurzy, které zajišťuje školní poradenské pracoviště ve spolupráci s ostatními učiteli.
Jednou z hlavních priorit ředitele školy je kvalitní personální zajištění výuky a stabilizace
pedagogického sboru. Ten od poslední inspekční činnosti prošel ze tří čtvrtin obměnou.
Vzdělávání ve škole zajišťuje 36 učitelů, z nichž většina splňuje předpoklady odborné
kvalifikace. Významné zastoupení mají uznávané osobnosti s bohatými zkušenostmi
z vlastní umělecké a profesní praxe. Rovnoměrně rozložená věková struktura zajišťuje
kontinuitu vzdělávání a umožňuje vhodnou metodickou podporu nově nastupujíc ím
pedagogům prostřednictvím spolupráce se zkušenějšími kolegy. Další vzdělává ní
pedagogických pracovníků podporuje jejich profesní růst v souladu s potřebami školy.
Vychází z dlouhodobého obecného rámce každoročně konkretizovaného za aktivní účasti
vyučujících. Zaměřuje se především na prohlubování a rozšiřování odborných znalostí
a dovedností.
Škola účelně hospodaří s finančními prostředky ze státního rozpočtu na mzdy a provoz,
s úplatou za ubytování v domově mládeže, sponzorskými dary, s prostředky z projektů
Evropské unie a vlastními zdroji z hospodářské činnosti. Charakter školy a její umělecké
zaměření je náročné na financování potřebného materiálního vybavení. Škola disponuje
vlastní sklářskou hutí a pokrývá téměř všechny horké i studené techniky uměleckého
zpracování skla. Pro obor vzdělání Aplikovaná chemie nabízí kvalitní odborné zázemí
ve formě moderně vybaveného komplexu laboratoří. Příležitost pro zlepšení je v oblasti
materiálního a technického zabezpečení dílenských provozů a domova mládeže, kde je
vybavení zastaralé. Přestože je udržované a funkční, neodpovídá současným potřebám
a aktuální situaci v průmyslovém sektoru, kam budou absolventi školy nastupovat. I přesto
jsou výstupy žáků na velmi vysoké výtvarné i řemeslné úrovni, což svědčí o schopnostech


2021/2022                                     3
pedagogů se s těmito nedostatky vyrovnat a nacházet optimální technická a technologická
řešení.
Podmínky k zajištění bezpečnosti a ochrany zdraví žáků jsou stanoveny ve školním řádu
i v provozních řádech odborných učeben a žáci jsou s nimi na začátku školního roku
seznámeni. Škola zpracovala analýzu rizik v oblasti bezpečnosti a ochrany zdraví žáků
i zaměstnanců školy. Vzhledem k charakteru školy je věnována náležitá pozornost
aktuálním rizikům s následným systematickým přijímáním opatření k jejich eliminac i.
Odpovědný postoj pedagogů k důležitosti bezpečnosti a ochrany zdraví při práci a kladení
důrazu na pochopení a dodržování pravidel žáky zvyšuje bezpečnost ve škole, což dokládá
nízká míra úrazovosti. Vstupní prostory školy i domova mládeže jsou zajištěny proti vniknutí
cizích osob elektronickým systémem.


                          Hodnocení průběhu vzdělávání
Výuka teoretických předmětů odborného vzdělávání byla koncipovaná frontálně a účelně
pracovala s běžnou škálou vyučovacích metod. Ve sledovaných hodinách učitelé využíva li
především faktografický výklad, případně vysvětlování, které průběžně doplňovalo
zpracovávaný úkol. V úvodu připravených, méně strukturovaných hodin učitelé sdělovali
vzdělávací cíl, v závěru však chyběl odpovídající prostor pro rekapitulaci učiva. Žáci
vytvářeli přesahy do praktického života a ve vztahu k budoucí profesi byli vedeni k vnímá ní
některých úkolů jako práce na možné zakázce. Byly respektovány možnosti a schopnosti
žáků a zajišťována jejich individuální podpora. Minimálně probíhalo hodnocení žákovského
výkonu učitelem, sebehodnocení nebo vzájemné hodnocení žáků. Využívání informač níc h
technologií učiteli dokládá, že ve výuce jde o pravidelně využívaný způsob prezentace učiva.
Výuka předmětu výtvarná příprava byla v jednotlivých zaměřeních organizo va ná
v několikahodinových blocích. Probíhala v korektní a vstřícné pracovní atmosféře, v tempu
respektujícím individuální možnosti žáků a rozsah zpracovávaného zadání. Ve výuce bylo
patrné posilování profesní hrdosti a sounáležitosti se školou. Žáci samostatně a se zájmem
směřovali k naplňování stanoveného vzdělávacího cíle obsaženého v ŠVP. Pracovali
s chybou, řešili problém a některé získané zkušenosti propojovali s praxí. Jejich postup
učitelé nenásilně usměrňovali. Využívali pozitivní motivaci, vedli žáky ke ztvárňová ní
vlastního pohledu a k osobitému přístupu.
Výrazným pozitivem výuky ve druhém ročníku zaměření Broušení a tavená plastika bylo
vedle podpory praktické způsobilosti rovněž posilování složky komunikativní. Při interakci
mezi žáky došlo ke spontánní diskuzi nad realizovaným výtvarným zadáním. Žáci pracovali
se sebereflexí a rozvíjeli komunikační dovednosti. Zamýšleli se nad zvoleným postupem,
prezentovali nebo obhajovali svůj názor, kultivovaně argumentovali a zdůvodňova li.
Vyučovací       jednotka    nabízela     dostatečný     prostor   pro    průběžné    aktivní
využívání informačních zdrojů. Jako možné zadání pro potencionálního klienta vnímali žáci
plnění úkolu s praktickým využitím přesahů do dalších oborových oblastí (Hutní tvarování
skla). Propojovali vzdělávací obsah s praxí a rozvíjeli schopnost obstát v profesní
konkurenci.
Obsah praktického vyučování v dílnách rytého, broušeného a malovaného skla je v souladu
s příslušnými ŠVP. Výstupy odpovídají úrovni deklarovaných kompetencí v rámci obsahu
učiva jednotlivých učebních osnov. Atmosféra ve všech navštívených blocích byla tvůrčí,
vstřícná a optimistická. Všichni pedagogové jsou respektovanými odborníky s dlouholeto u
zkušeností ve svém oboru. Systematickým působením podporují kreativitu žáků v oblasti
výtvarné i řemeslně technické. Úzce spolupracují s učiteli výtvarníky v jednotlivýc h
odděleních a společně se žáky výstupy konzultují a korigují. Organizace výuky v malých


2021/2022                                    4
skupinách umožňuje individualizovanou výuku založenou na bezprostřední komunikac i
všech zúčastněných. Žáci zpravidla pracují na dlouhodobých úkolech a uplatňují vysokou
míru samostatnosti. Učitelé jim poskytují průběžnou zpětnou vazbu a přiměřenou korekci,
citlivě, přesto objektivně hodnotí řešení zadaných úkolů a na vhodných příkladech dokladují
optimální pracovní procesy. Dílčí hodnocení jednotlivých pracovních kroků výrazně zvyšuje
pravděpodobnost úspěšného dokončení dlouhodobého úkolu, což má klíčový vliv
na motivaci žáků a na vytváření pozitivního vztahu ke studovanému oboru.
Organizace bloku praktického vyučování třetího ročníku oboru Průmyslový design
odpovídala standardům. Obsah hodiny a stanovené cíle korespondovaly se ŠVP. Převládala
samostatná práce žáků, kterou pedagog průběžně korigoval a zároveň poskytoval žákům
odpovídající odbornou zpětnou vazbu. Individuálně přistupoval ke každému z nich a formou
konzultací nad vznikajícím modelem vysvětloval podstatné dílčí kroky. Práce s chybou byla
v tomto případě zásadní. Učitel vštěpoval žákům základní postupy přenosu proporcí modelu
do modelovaného trojrozměrného objektu. Žáci byli upozorňováni na systematič no st
výstavby hmotového základu modelu. Důraz byl kladen především na věrný přenos vizuá lně
vnímaných hmot, proporcí a způsobu modelace. Atmosféra při výuce byla tvůrčí, pozitivní
a uvolněná. Pedagog působil dojmem partnera v tvorbě, žáci respektovali a využívali jeho
rad a doporučení, pracovali aktivně a se zájmem, diskutovali mezi sebou nad zadaným
úkolem.
Ve druhém ročníku probíhala výuka ve specializované dílně pro zpracování dřeva
a příbuzných materiálů. Obsah praktického vyučování byl v souladu s učebními
osnovami ŠVP. Organizace výuky v malých skupinách žáků umožňuje individuální přístup,
přesto v hodině převažovala aktivita učitele a bylo patrné disproporční rozvržení jeho
pozornosti na jednotlivé žáky. V několika případech došlo k nevhodně zvolené mu
pracovnímu postupu, který vyučující nesledoval a nekorigoval. V určitých fázích, především
při obsluze strojních zařízení, pracovala většina žáků s částečnou pomocí pedagoga nebo
vyučující úkon prováděl z bezpečnostních důvodů sám (vždy s náležitým výkladem).
Všichni žáci pracovali většinu času se zájmem, atmosféra byla pozitivní a vstřícná.
Vyučující diskutoval se žáky nad pracovním postupem a pomáhal hledat vhodná řešení.
Vysokou technickou a technologickou úroveň mělo zpracování úkolů z prvního pololetí, kdy
žáci pracovali s kovem. Příležitostí ke zlepšení je intenzivnější komunikace mezi
vyučujícím, vedoucím výtvarníkem a žákem nad technickým řešením projektů již při
provádění návrhové činnosti. Dodatečné hledání technického a technologického řešení
realizace problematických částí projektu za účelem jeho provedení ve školních podmínkách
je pro žáka demotivující. Příležitostí je rovněž další vzdělávání v technologiích zpracování
dřeva a příbuzných materiálů, případně navázání spolupráce formou stáže v odborné dílně
sociálního partnera školy, nebo využití metod shadowingu či benchlearningu v jiné škole se
stejným nebo podobným zaměřením.
Při výuce českého jazyka a literatury byl kladen důraz na osvojení základních jazykovýc h
a literárních znalostí a dovedností, prokázání porozumění celému textu i jeho částem.
Výuka ve čtvrtém ročníku byla zaměřená na komplexní přípravu ke všem částem maturitní
zkoušky. Vedle probírané látky došlo i na zopakování terminologie k didaktickému testu,
řešení problémových úkolů na pracovním listu, podpoře logického vyvozování i kritického
myšlení. Žáci byli účinně motivováni. Hodiny anglického jazyka probíhaly v klidné
přátelské atmosféře. Pedagogové využívali metody kooperativního učení ve dvojicích
i ve skupinách. Rozvoj receptivních a řečových dovedností žáků byl podporován kvalitním
mluveným projevem pedagogů v cílovém jazyce i autentickými videonahrávkami. Žáci byli
vedeni k rozvoji konverzačních dovedností, k samostatnému verbálnímu projevu a ke
spolupráci na zadaných úkolech. Žákovské hodnocení v závěru hodin zaznamenáno nebylo.



2021/2022                                    5
Hospitovaná hodina matematiky ve čtvrtém ročníku probíhala formou přípravy na maturitní
zkoušku. Téma bylo nejprve vyloženo formou žákovské prezentace, následné procvičování
látky probíhalo s využitím práce ve dvojicích i skupinách. Kritéria pro žákovské hodnocení
jsou trvale nastavena a pedagog s nimi cíleně pracuje. Žáci byli podněcováni ke vzájemné
komunikaci a diskuzi o tématu. V prvním ročníku navazoval výklad nového učiva na
motivační úvod. Snahou pedagoga bylo demonstrovat žákům propojení obsahu probírané
látky s každodenní praxí. Hodina probíhala formou frontální interaktivní výuky a navazujíc í
samostatné práce žáků s průběžnou funkční zpětnou vazbou. V závěrečném hodnocení
hodiny směřoval učitel své otázky k odbourávání vypěstovaných obav žáků z matematiky.
Frontální způsob výuky fyziky a chemie v chemicko-technologických oborech byl doplněn
prezentacemi, obsahoval příklady praktického využití z přírody i každodenního života.
Výklad byl dobře připravený a logicky strukturovaný. Učitelé kladli důraz na vysokou
úroveň odbornosti probíraného učiva. Aplikace teoretických znalostí z těchto předmětů
s využitím spolupráce žáků probíhá při práci v laboratořích, kde je rovněž využívá no
žákovské hodnocení a sebehodnocení. V závěru hodin učitelé shrnuli obsah výuky
v návaznosti na praktické využití učiva. Výuka základů ekologie ve sklářsko-designersk ýc h
oborech je pojímána jako všeobecné seznamování žáků s principy fungování ekosystémů
a významem biodiverzity pro život v nich. Zaměřuje se na rozvoj kompetencí a gramotností
žáků prostřednictvím samostatných prezentací, pro něž žáci získávají informace z různých
zdrojů pomocí digitálních technologií.
Navštívené hodiny informační a komunikační technologie, počítačové grafiky a konstrukce
probíhaly za aktivní účasti žáků. Všichni žáci plnili úkoly podle jednotných kritérií, každý
volil obsah podle vlastních zájmů. V průběhu výuky pedagogové sledovali pokrok
jednotlivých žáků a pomáhali jim odstraňovat nedostatky jejich práce a technické problémy,
citlivě pracovali s chybou. Hodnocení prací žáků probíhá na základě kritérií stanovenýc h
pro zadaný úkol, jednotlivé úkoly jsou ukládány v podobě portfolia.
Výchovně vzdělávací a zájmová činnost domova mládeže je pestrá a úzce provázaná
s aktivitami střední školy i města. Vedoucí domova mládeže se pravidelně účastní porad
vedení školy i jednání pedagogické rady. Vychovatelé mají přístup do školního
informačního systému školy, systematicky pracují s výsledky žáků. Kromě sportovních,
rukodělných a kulturních aktivit nabízí také možnost doučování (matematika, český jazyk,
anglický jazyk, konverzace v anglickém jazyce).


                          Hodnocení výsledků vzdělávání
Škola průběžně sleduje a hodnotí úspěšnost žáků na úrovni jednotlivých předmětů, třídníc h
učitelů i pedagogické rady. Zákonní zástupci žáků jsou o výsledcích vzdělávání svých dětí
informováni na pravidelných rodičovských schůzkách a prostřednictvím školního
elektronického informačního systému. I s ohledem na oborovou strukturu studuje ve škole
významný počet talentovaných žáků. Své nadání mohou rozvíjet mj. účastí v uměleckýc h
soutěžích, výstavách a přehlídkách, kde řada z nich dosahuje mimořádných úspěchů na
regionální, republikové i mezinárodní úrovni (např. v soutěži Master of Crystal 2020 nebo
Talente 2021 München). Profesní rozvoj talentovaných žáků pozitivně ovlivňuje i jejich
účast na propagačních akcích (např. ceny do soutěže Zlatá koruna, výstava k 100. výročí
založení školy, výstava HOT HOT HOT - Sklo, keramika a porcelán od A po Z v Národním
technickém muzeu, Ceny České akademie vizuálního umění aj.).
Vyučující využívají standardní evaluační nástroje založené na pozorování žáka
a uplatňování různých forem ústního a písemného zkoušení. Vedení školy ve spolupráci
s pedagogickou radou přijímá potřebná opatření a sleduje jejich dopad na průběh výuky


2021/2022                                    6
a výsledky vzdělávání. Škola pravidelně využívá zpětnou vazbu v podobě dotazníkovýc h
šetření mezi pedagogy, žáky a rodiči.
Přijímací řízení do prvního ročníku chemicko-technologických oborů vzdělání probíhá na
základě jednotné přijímací zkoušky se zohledněním výsledků ze základní školy a dalších
schopností a zájmů uchazeče. V přihlášce musí uchazeč doložit způsobilost ke studiu
a výkonu povolání lékařským potvrzením. Obor vzdělání Technologie silikátů je podpořen
stipendiem Libereckého kraje. Uchazeči o studium ve sklářsko-designérských oborech
konají talentovou zkoušku. Zájem o studium ve škole převyšuje dlouhodobě počet
přijímaných uchazečů přibližně o 20 %, ve školním roce 2020/2021 vzrostl zejména díky
kvalitní a promyšlené propagaci školy na 149 % a počet přihlášek pro školní rok 2021/2022
dosáhl 215 % počtu přijímaných uchazečů.
Podnětné edukativní prostředí ve škole motivuje žáky k dosahování dobrých výsledků
v průběhu vzdělávání. Počet vyznamenaných v posledním školním roce dosáhl téměř 31 %,
naproti tomu neprospívajících bylo 5,5 % z celkového počtu žáků. Škola důsledně uplatňuje
pravidla pro hodnocení žáků nastavená školní řádem, ve spolupráci se zákonnými zástupci
žáků se snaží předcházet problémům spojeným s vysokou či neomluvenou absencí.
K výchovným opatřením je přistupováno na základě nastavených pravidel, převažují
pochvaly třídního učitele a pochvaly ředitele školy, neomluvené hodiny byly ve školním
roce 2020/2021 zaznamenány u 10 % žáků, snížená známka z chování byla udělena 6 žákům.
Úspěšnost žáků u maturitní zkoušky je od poslední inspekční činnosti v rámci České
republiky v odpovídající skupině oborů hodnocena u sklářsko-designerských oborů jako
mírně podprůměrná, u chemicko-technologických oborů je úspěšnost v jednotlivých letech
kolísavá v cizím jazyce, nižší je v matematice. Ve školním roce 2020/2021 získalo 44 %
žáků chemicko-technologických oborů vyznamenání u maturitní zkoušky, ostatní prospěli
s výjimkou jediného žáka. U sklářsko-designerských oborů získalo vyznamenání 30 %
žáků, naproti tomu neúspěšných žáků bylo 18,5 %. Pro zvýšení úspěšnosti žáků
u maturitních zkoušek škola realizuje některá opatření (např. maturitní semináře, výtvarné
dílny, individuální konzultace, doučování).
Škola pravidelně přispívá odbornými články do časopisu Česká sklářská společnost.
V rámci projektu Stezka svobody vytvořili žáci společně s pedagogy školy plastiky
umístěné na žulových sloupcích na naučné stezce z Lučan nad Nisou do Horního Maxova.
V rámci podpory polytechnického vzdělávání v projektu NAKAP LK II probíhají
projektové dny pro třídní kolektivy žáků základních škol se zaměřením na chemii
a projektové dny Hraní se sklem pro žáky základních uměleckých škol a další zájmové
skupiny. Výměnný program ERASMUS+ přerušila pandemie Covid-19, v současné době
ředitel školy jedná o podmínkách jeho pokračování.
Uplatnění absolventů se odvíjí od zvoleného zaměření. Velká část pokračuje v dalším studiu,
ve školním roce 2020/2021 60 % z nich na vysokých školách, 14 % na vyšších odborných
školách, 6 % zvolilo další obor střední školy a ostatní našli uplatnění v zaměstnání.

                                        Závěry
Vývoj školy
- K 1. lednu 2020 došlo ke změně ve vedoucí funkci ředitele školy.
- Od školního roku 2021/2022 je v rámci oboru vzdělání Aplikovaná chemie nabízeno
  studium v novém zaměření Nanotechnologie a polymery.
- Instituce si trvale udržuje vysoký standard odborného vzdělávání.




2021/2022                                   7
Silné stránky
- Vedení školy aktivně vyhledává možnosti zapojení do projektů a aktivit, které umožňují
  zkvalitňovat podmínky a průběh vzdělávání ve všech oblastech a škola tyto projekty
  a aktivity ve velké míře pro žáky úspěšně realizuje.
- Škola prezentuje výsledky odborného vzdělávání, motivuje žáky k zapojování do soutěží,
  vstupuje do povědomí veřejnosti a navazuje na úspěšnou tradici.
- Využívání prvků formativního hodnocení a pozitivní pracovní a tvůrčí atmosféra
  v průběhu praktického vyučování podporují rozvoj odborných kompetencí žáků.
Slabé stránky a/nebo příležitosti ke zlepšení
- Materiální a technické vybavení dílenských provozů a domova mládeže je funkční, ale
  zastaralé.
- Škola má rezervy ve využívání sebehodnocení a vrstevnického hodnocení žáků jako
  prostředků podporujících učení.
- Výsledky žáků sklářsko-designerských oborů vzdělání ve společné části maturitní
  zkoušky jsou v rámci skupiny oborů v České republice mírně podprůměrné.
Doporučení pro zlepšení činnosti školy
- Ve větší míře uplatňovat vrstevnické hodnocení a sebehodnocení žáků.
- Podporovat vzájemné hospitace (konzultace) pedagogických pracovníků, přenos a sdílení
  pedagogických zkušeností a poznatků.

            Seznam dokladů, o které se inspekční zjištění opírají
 1.    Zřizovací listina Střední uměleckoprůmyslové školy sklářské, Železný Brod,
       Smetanovo zátiší 470, příspěvková organizace, čj. ZL-24/17-Š, s účinností
       od 1. 9. 2017, ze dne 27. 6. 2017
 2.    Jmenování na vedoucí pracovní místo ředitele Střední uměleckoprůmyslové školy
       sklářské, Železný Brod, Smetanovo zátiší 470, příspěvková organizace, s účinností
       od 1. 1. 2020, ze dne 3. 12. 2019
 3.    Strategie rozvoje školy, říjen 2019
 4.    Organizační řád, platný ve školním roce 2021/2022
 5.    Školní řád, platný ve školním roce 2021/2022
 6.    Vnitřní řády domova mládeže a školní jídelny- výdejny ze dne 31. 8. 2020
 7.    Plány dalšího vzdělávání pedagogických pracovníků, školní roky 2020/2021
       a 2021/2022
 8.    Výpis z rejstříku škol a školských zařízení – údaje školy k datu inspekční činnosti
 9.    Personální dokumentace pedagogických pracovníků
10.    Zápisy z pedagogické rady ve školních letech 2020/2021 a 2021/2022
11.    Zápisy z jednání předmětových a metodických komisí ve školních letech 2020/2021
       a 2021/2022
12.    Školní vzdělávací programy vyučovaných oborů vzdělání, školní rok 2021/2022
13.    Školní matrika vedená k datu inspekce
14.    Přijímací řízení (kritéria přijímacího řízení, výsledky), školní rok 2020/2021
15.    Výroční zpráva o činnosti školy za školní rok 2020/2021
16.    Rozvrhy vyučovacích hodin učitelů a tříd, školní rok 2021/2022
17.    Třídní knihy (vzorek), školní rok 2021/2022
18.    Smlouvy o zajištění odborné praxe (vzorek), školní rok 2021/2022


2021/2022                                   8
19.    Dokumentace výchovného poradenství a prevence rizikového chování žáků, platná
       k datu inspekce
20.    Doklady o ukončování vzdělávání maturitní zkouškou, maturitní období 2019 až 2021
21.    Dokumentace ke kontrole domova mládeže, školní rok 2021/2022
22.    Výkazy M 8 o střední škole a R 13-01 o ředitelství škol k datu inspekce
23.    Dokumentace k bezpečnosti a ochraně zdraví žáků, aktuální stav
24.    Dokumentace k hodnocení finančních podmínek školy (kalendářní rok 2021)
25.    Inspekční zpráva čj. ČŠIL-347/17-L, ze dne 10. 7. 2017
26.    Webové stránky školy na adrese https:// www.supss.cz/

                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Liberecký inspektorát,
Masarykova 801/28, 460 01 Liberec, případně prostřednictvím datové schránky
(g7zais9), nebo na e-podatelnu csi.l@csicr.cz s připojením elektronického podpisu, a to
k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Jitka Šafaříková, školní inspektorka,             Jitka Šafaříková v. r.
 vedoucí inspekčního týmu
 Mgr. Romana Jůnová, školní inspektorka                 Romana Jůnová v. r.
 Bc. Jana Čermáková, kontrolní pracovnice              Jana Čermáková v. r.
 Bc. Andrea Trejtnarová, kontrolní                    Andrea Trejtnarová v. r.
 pracovnice
 Mgr. Iva Kvízová, přizvaná osoba                         Iva Kvízová v. r.
 Mgr. Jakub Jelínek, přizvaná osoba                      Jakub Jelínek v. r.

V Liberci 20. 4. 2022

Datum a podpis ředitele školy potvrzující projednání a převzetí inspekční zprávy

 Mgr. A. Jan Hásek,                                        Jan Hásek v. r.
 ředitel školy

V Železném Brodu 5. 5. 2022




2021/2022                                     9
