                                Česká školní inspekce
                                 Zlínský inspektorát
                         Zarámí 88, P. O. Box 125, 760 01 Zlín
____________________________________________________________________________________________________________




                         I NSP EKČNÍ ZPRÁ VA
                                        Čj. ČŠIZ-1191/23-Z
                                      Sp. zn. ČŠIZ-S-241/23-Z


Název                               Stojanovo gymnázium, Velehrad
Sídlo                               687 06 Velehrad č. 1
E-mail                              info@sgv.cz
IČO                                 70 940 444
Identifikátor                       650 067 231
Právní forma                        školská právnická osoba
Zastupující                         Mgr. Michal Hegr
Zřizovatel                          Arcibiskupství olomoucké
Místo inspekční činnosti            Velehrad 1, Velehrad
Inspekční činnost na místě          5. 12. 2023 − 8. 12. 2023

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
§ 174 odst. 2 písm. a), b) a c) zákona č. 561/2004 Sb., o předškolním, základním, středním,
vyšším, odborném a jiném vzdělávání (školský zákon), ve znění pozdějších předpisů.


                                          Charakteristika
Školská právnická osoba Stojanovo gymnázium, Velehrad (dále škola) byla zřízena
Arcibiskupstvím olomouckým jako církevní škola navazující na odkaz Antonína Cyrila
Stojana, arcibiskupa olomouckého a metropolity moravského. Škola poskytuje střední
vzdělání s maturitou v oboru Gymnázium, čtyřleté studium denní, 79-41-K/41. V době
inspekční činnosti škola vzdělávala 271 žáků v 8 třídách gymnázia, poskytovala školské
služby ve středisku volného času Ponto (dále SVČ nebo středisko) 263 účastníkům v 33
kroužcích různého zaměření a v domově mládeže (dále DM) 130 ubytovaným. Škola eviduje
14 žáků se speciálními vzdělávacími potřebami (dále SVP), z toho 3 jsou vzděláváni podle
individuálního vzdělávacího plánu (dále IVP). Stravování je žákům poskytováno ve školní
jídelně.


                         Hodnocení podmínek vzdělávání
Činnost školy vychází ze školního akčního plánu rozvoje vzdělávání, který je vhodně
doplněn průběžně aktualizovaným investičním záměrem pro období 2019–2029. Ředitel
školy zpracoval tyto vize a záměry i s ohledem na školní vzdělávací program (dále ŠVP),
který navazuje na stanovené cíle. Ty jsou dále konkretizovány v krátkodobějších plánech
práce. Stanovené cíle směřují ke zkvalitnění celkových podmínek pro výchovu a vzdělávání
žáků, většinu se daří postupně naplňovat, a to i v návaznosti na priority ve školních
vzdělávacích programech. Provázanost koncepčních záměrů školy, SVČ a DM tvoří ucelený
systém, který pozitivně ovlivňuje kvalitu podmínek, průběhu a výsledků vzdělávání.
Ředitel školy část pravomocí delegoval na své zástupce. Kontrolní a hospitační činnost
probíhá pravidelně, hospitace konané vedením školy jsou časté a spojené se zhodnocením
pedagogického procesu, v některých případech bez konkrétnějších závěrů, které by vedly
k cílenému zkvalitnění metod a forem pedagogické práce ve výuce. Část pravomocí
týkajících se zajištění chodu střediska ředitel školy účelně delegoval na své koordinátory
v SVČ a DM. Kontrolní a hospitační činnost v těchto součástech je realizována koordinátory
průběžně během celého roku. Na jednáních pedagogické rady jsou pravidelně projednávány
zásadní dokumenty a veškeré záležitosti související s výchovně vzdělávacím procesem
všech součástí.
Složení pedagogického sboru umožňuje škole plnit záměry a cíle školních vzdělávacích
programů i s ohledem na profilaci školy, SVČ i DM a možnosti jednotlivých žáků.
Významná podpora je poskytována žákům i v rámci střediska volného času nebo domova
mládeže. Odborný profesní růst pedagogů je realizován prostřednictvím dalšího vzdělávání
pedagogických pracovníků, které zohledňuje potřeby školy. Přestože je důraz kladen i na
využívání inovativních metod a forem výuky, v některých případech se teoretické poznatky
daří v praxi uplatňovat méně efektivně. Vzájemné hospitace mezi pedagogy jsou součástí
vzdělávacího procesu, diskuse v rámci předmětových komisí nebo předávání poznatků mezi
pedagogickým týmem vedou ke zkvalitňování vzdělávání.
Poradenské služby jsou ve škole kvalitně zajišťovány účelně sestaveným týmem, jehož členy
jsou výchovná a kariérová poradkyně, školní metodička prevence, která současně působí
jako vychovatelka na domově mládeže, a školní kaplan. Školní poradenské pracoviště ve
spolupráci s vedením školy, třídními učiteli a dalšími pedagogickými pracovníky pomáhá
žákům i jejich zákonným zástupcům při řešení vzdělávacích, výchovných a jiných problémů.
K utváření a rozvoji dobrých vztahů mezi jednotlivci i celými kolektivy účelně přispívají
aktivity, které jsou cíleně zaměřeny na rozvoj osobnosti, efektivní učení a předcházení
negativním jevům, což se pozitivně projevuje v celém výchovně vzdělávacím procesu.
Vedení školy i ve spolupráci se zřizovatelem průběžně inovuje a výrazně zkvalitňuje
materiální vybavení školy včetně knižního fondu. Zapojením do projektů se podařilo
dovybavit učebny moderní didaktickou technikou, za významné podpory zřizovatele nebo i
sponzorských darů byly nově rekonstruovány některé prostory školy. V současné době
probíhá revitalizace fary v Korytné, která je využívána pro různé školní aktivity. Prostorové
a materiální vybavení sice umožňuje realizaci školních vzdělávacích programů, pro výuku
tělesné výchovy je ale limitujícím faktorem absence tělocvičny. Škola proto využívá nejen


                                            2/8
své nově zrekonstruované multifunkční prostory, ale i sportovní areály obce nebo tělocvičnu
základní školy.
Prostředí školy je udržované, estetické, velmi podnětné a bezpečné. Škola pravidelně
vyhodnocuje bezpečnostní rizika a přijímá patřičná opatření. Nastavené preventivní
mechanismy školy jsou účinné.
Spolupráce se zřizovatelem, základními i středními školami, školskými poradenskými
zařízeními a odbornými zařízeními je funkční. Vstřícná a oboustranně přínosná je kooperace
s různými zájmovými organizacemi. Škola má dlouhodobě nastavenou spolupráci
se školami podobného zaměření i v zahraničí. Vzájemné předávání zkušeností významně
přispívá k rozvoji komunikačních dovedností v cizích jazycích a podporuje mezinárodní
mobilitu žáků.
Středisko volného času a domov mládeže vytvářejí vhodné podmínky pro komunikaci se
zákonnými zástupci žáků, kteří jsou průběžně informováni o celkovém dění a mají možnost
se účastnit akcí pořádaných školou. V úzké součinnosti se školou SVČ dlouhodobě rozvíjí
funkční vztahy se všemi partnery pro rozvoj vzdělávání a vytváří velmi dobré podmínky i
pro spolupráci se zákonnými zástupci účastníků zájmového vzdělávání, zřizovatelem,
domovy pro seniory a pro osoby se zdravotním postižením.
Školní jídelna poskytuje stravování, které vhodným způsobem doplňuje výchovu
ke zdravému životnímu stylu. Škola podporuje zdravé stravovací návyky jak nabídkou
čerstvého ovoce a zeleniny, tak i vyváženou stravou pozitivně působící na zdravý vývoj
žáků.


                          Hodnocení průběhu vzdělávání
Výuka byla sledována v českém, anglickém a ruském jazyce, dějepisu, náboženské výchově,
základech společenských věd, matematice, fyzice, biologii, zeměpisu, informatice, estetické
a tělesné výchově.
Ve sledovaných hodinách českého jazyka a společenskovědních předmětů byli žáci vedeni
k pochopení a vlastnímu vyvození příčinných souvislostí, které následně dokázali aplikovat
na reálně definovaný problém nebo jev. Pedagogy vhodně volené formy a metody vzhledem
ke stanovenému cíli poskytovaly dostatečný prostor pro skupinovou, samostatnou i frontální
práci žáků, kteří byli aktivní v průběhu sledovaných hodin, dokázali velmi dobře
spolupracovat, nacházet různé varianty řešení a vyhodnocovat nejlepší z nich. Mnohdy sami
přicházeli s doplňujícími informacemi, dotazovali se také na rozšiřující souvislosti. Žáci i
pedagogové ve výuce efektivně využívali digitální technologie, které jim nesloužily jen
k vyhledávání a zaznamenávání základních informací, ale žáci si sami vytvářeli studijní
materiály a vlastní prezentace. Ve výuce cizích jazyků byli žáci vhodně motivováni
zvolenými tématy, což jim poskytovalo možnost vyjádřit se k aktuálním společenským
událostem. Mnozí dokázali na velmi dobré, někteří na vynikající jazykové úrovni reagovat
na dotazy vyučujících a kultivovaně obhájit svůj názor.
Ke vstupní motivaci žáků ve výuce matematiky, chemie a zeměpisu byly vhodně využívány
jejich dosavadní znalosti a dovednosti. Žáci v hodinách respektovali nastavená pravidla,
panovala příjemná pracovní atmosféra, patrný byl oboustranný respekt učitelů a žáků i žáků
navzájem. V průběhu výuky byli žáci vedeni k používání správné odborné terminologie a
dostávali zpětnou vazbu využitelnou k jejich dalšímu učení. Ke zvýšení motivace žáků
v průběhu výuky byla efektivně využita digitální technika, důraz byl kladen na rozvoj
logického myšlení. Použité metody a formy byly zvoleny účelně a měly efektivní dopad


                                            3/8
na kvalitu výuky. Vhodně byla kombinována frontální výuka se samostatnou prací žáků nebo
s prací ve dvojicích či skupinách. V matematice bylo účinně využito kooperativních
a činnostních metod a forem učení, ve výuce chemie žáci účelně vyhledávali informace
z různých zdrojů. Využití názorných pomůcek v zeměpisu cíleně podporovalo pochopení
nového učiva. Ve vyučovacích hodinách biologie vzdělávací cíl vycházel z očekávaných
výstupů, byl vhodně doplněn příklady z reálného prostředí. Motivací pro žáky bylo účelné
střídání výukových metod, podpořených promyšlenou organizací. Všichni žáci pracovali se
zájmem a dokázali smysluplně spolupracovat a diskutovat. Nevhodně použité metody
a formy vzhledem k obsahu učiva ve výuce fyziky, kdy žáci pouze pasivně opisovali
informace z tabule, se spolu s absencí motivačních prvků, aktivizačních činností
podporujících spolupráci žáků a také chybějící podporou jejich kritického myšlení,
negativně odrazily na kvalitě sledované výuky.
Výuka informatiky se vyznačovala konstruktivní atmosférou, která vycházela
z přiměřeně zvoleného tempa zohledňujícího vzdělávací potřeby jednotlivých žáků. Žáci
byli cíleně vedeni k chápání a správnému užívání odborných pojmů a vhodných postupů,
což jim napomáhalo k osvojení nových poznatků. Zejména při tvorbě grafických objektů a
jejich následné úpravě před jejich samotným vyhotovením, využívali žáci nabízenou
možnost výběru z úloh odlišné kognitivní náročnosti.
Rozvoj estetického vnímání a vlastní kreativity žáci zažívali v hodinách estetické výchovy
(výtvarná a hudební výchova). Byli vedeni k pochopení základních charakteristik
uměleckých směrů a žánrů, jejichž vlastnosti a osobité prvky dokázali velmi dobře vysvětlit
a uplatnit při tvůrčím procesu. Významný byl akcent na osobnostní rozvoj a postojovou
stránku, žáci dokázali vysvětlit a obhájit výběr tématu a následně zvolit vhodnou výtvarnou
techniku včetně způsobu zpracování.
Výuka tělesné výchovy rozvíjela u žáků kladný vztah k pohybovým činnostem. Ve většině
vyučovacích hodin byla výuka dobře organizačně promyšlená a realizovaná, žáci byli
vhodně podněcováni k aktivnímu přístupu. Pro dosažení stanovených cílů byly účelně
zvoleny metody a formy, které napomáhaly zvládnout nové pohybové dovednosti i rozvíjet
již zvládnuté činnosti.
Sledovaná zájmová činnost ve středisku volného času probíhala v příjemné pracovní
atmosféře, v průběhu vzdělávání bylo cíleně vytvářeno pozitivní prosociální a pracovní
klima. Úroveň sledovaných aktivit byla na velmi dobré úrovni, průběh činností byl
strukturován tak, aby byl zájem účastníků co největší. Organizace zájmové činnosti
přispívala k efektivnímu rozvoji jejich talentu i studijních předpokladů, zájmové aktivity
rozvíjely a posilovaly sociální a pracovní kompetence a kompetence k učení. Účastníci
zájmového vzdělávání měli dostatek prostoru pro rozvoj své fantazie, kreativity a originality.
Při hodnocení činností v zájmových kroužcích byly respektovány individuální předpoklady
účastníků, pozitivně byla oceňována jejich snaha a pokrok, průběh vzdělávání posiloval
sociální vazby i komunikaci mezi účastníky zájmového vzdělávání.
Domov mládeže pravidelnou i spontánní činností úspěšně realizoval stanovené cíle,
umožňoval žákům kvalitní trávení volného času. Žákům bylo vytvářeno pozitivní klima
podporující jejich vzdělávání.




                                             4/8
                          Hodnocení výsledků vzdělávání
Výsledky vzdělávání žáků, průběžné i celkové, jsou pravidelně projednávány na jednáních
pedagogické rady i v rámci předmětových komisí. Sdílený elektronický informační systém
umožňuje systematické sledování úspěšnosti žáků v průběhu celého školního roku. Zákonní
zástupci žáků jsou průběžně informováni o prospěchu na třídních schůzkách i pomocí
webového informačního systému. Výsledky vzdělávání žáků vykazovaly ve sledovaném
období velmi dobrou až vynikající úroveň. Celkově se výsledky žáků od poslední inspekční
činnosti výrazně zlepšily, dosažený celoškolský klasifikační průměr ve 2. pololetí školního
roku 2017/2018 byl 1,64, na konci školního roku 2022/2023 bylo průměrné hodnocení 1,45.
Účinnost přijímaných opatření je zřejmá v kvalitativním posunu žáků a jejich zlepšujících
se výsledcích vzdělávání, škola se cíleně zabývá i vyhodnocování dopadu těchto opatření,
která jsou ve všech ohledech pro žáky i školu přínosem.
Škola se rovněž zapojuje do různých testování, žáci opakovaně dosahují v porovnání
s ostatními žáky v rámci České republiky výborných výsledků. V rámci externího ověřování
znalostí proběhlo testování v přírodovědné a čtenářské gramotnosti, při kterém škola dosáhla
ve srovnání s celou republikou nadprůměrných výsledků.
Úspěšnost u maturitních zkoušek je konstantně vysoká, většinou 100 %. Žáci konají
maturitní zkoušku napříč vzdělávacími oblastmi, a to včetně estetické nebo i tělesné
výchovy. Možnosti uplatnění žáků jsou proto široké, při přijímání na vysoké školy je
úspěšnost rovněž vysoká. Škola sleduje uplatnění svých absolventů, je s nimi v kontaktu i
po ukončení studia, a dostává tak průběžnou zpětnou vazbu o jejich profesních úspěších.
Žáci školy prezentují výsledky svého studijního úsilí ve velkém počtu různých
vědomostních, dovednostních a uměleckých olympiád a soutěží. Pravidelně se umísťují na
předních místech v krajských i celostátních kolech ve středoškolské odborné činnosti,
v humanitních i přírodovědných předmětech, ale také ve sportovních a výtvarných
soutěžích. Výrazných úspěchů dlouhodobě dosahuje pěvecký sbor, který se úspěšně účastní
významných akcí, přehlídek a soutěží v České republice i v zahraničí.
Škola má zpracovaný promyšlený a velmi dobře fungující systém podpory žáků ohrožených
školním neúspěchem, který propojuje aktivity ve škole, na domově mládeže i ve středisku
volného času. Díky personálnímu propojení části pedagogů, kteří působí i na DM a SVČ, je
pomoc žákům vždy okamžitá, cílená a následně se pozitivně projevuje ve zlepšených
studijních výsledcích žáků. Žáci aktivně využívají doučování, individuálních i skupinových
konzultací, vzájemné pomoci za aktivní účasti pedagogů či vychovatelů.
Středisko umožňuje realizací aktivit z mnoha oblastí a oborů kvalitní využití volného času
a všestranný rozvoj všech účastníků zájmového vzdělávání. Účelným trávením volného času
středisko výrazně přispívá k prevenci sociálně patologických jevů i ke komunitnímu životu.
Efektivitu výchovně vzdělávacích aktivit vyhodnocuje koordinátor střediska i pedagogové
jednotlivých kroužků. Různorodá nabídka pravidelných aktivit, táborů i příležitostných akcí
je průběžně obnovována. Důležitou součástí hodnocení výsledků vzdělávání tvoří úspěchy
účastníků zájmového vzdělávání na soutěžích i na mnoha akcích pořádaných pro veřejnost.
Zájmová činnost střediska je propojena s celkovým chodem školy a umožňuje účastníkům
efektivně trávit volný čas a rozvíjet se v oblasti jazykové, hudební, umělecké, sportovní,
v oblasti vědy a osobnostního rozvoje.




                                            5/8
                                         Závěry
Vývoj školy
– Od poslední inspekční činnosti došlo k výraznému zlepšení výsledků vzdělávání žáků
  napříč vzdělávacími oblastmi.
– Vhodně vybavené multifunkční prostory pro sportovní a volnočasové aktivity přispívají
  ke kvalitě a rozvoji zdravého životního stylu žáků.
– Výrazné zlepšení v oblasti digitálních technologií doplňuje možnosti podpory dovedností
  a schopností žáků.
– Vybudování odborných učeben pro výuku fyziky, chemie, počítačových a jazykových
  učeben, nově vytvořeného zázemí pro vyučující i žáky včetně nově vybudované
  a vybavené školní kuchyně je významným přínosem pro komplexní zkvalitnění
  vzdělávání.

Silné stránky
– Škola vede žáky ke vzájemnému respektu s potenciálem rozvíjet jedinečnost každého
  z nich. (1.1)
– Nabídka kvalitního a pestrého vzdělávání s důrazem na rozvoj osobnosti žáků je
  podpořena širokou škálou volnočasových aktivit i v rámci střediska volného času
  a domova mládeže. (1.2)
– Opakované zapojování do projektů je významným finančním přínosem pro rozvoj školy
  nejen v oblasti materiální, ale přispívá i k podpoře mobility žáků a rozvoje cizojazyčné
  a sociální gramotnosti. (1.5)
– Výsledky vzdělávání žáků, průběžné i celkové, jsou na velmi dobré, v některých
  oblastech na vynikající úrovni, rovněž úspěchy žáků v soutěžích a olympiádách jsou
  výrazné. (5.3)
– Efektivní využívání různorodých forem a metod práce, které umožňují respektování
  individuálních potřeb účastníků ve středisku volného času, přispívá k rozvoji jejich
  samostatnosti a sebedůvěry. (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Poskytování zpětné vazby v rámci hospitační činnosti je v některých případech dosud
  méně účelné. (2.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zaměřit se na poskytování zpětné vazby některým vyučujícím tak, aby vedla k účelnější
  aplikaci efektivnějších metod a forem práce.




                                            6/8
                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Výpis z rejstříku škol a školských zařízení ze dne 5. 12. 2023
 2.   Jmenovací dekret ředitele školské právnické osoby č. j. 491/2012 ze dne 23. 4. 2012
 3.   Investiční záměr Stojanova gymnázia, Velehrad, na roky 2019–2029, aktualizace
      1. 9. 2023 ze dne 4. 9. 2023 včetně Školního akčního plánu rozvoje vzdělávání na
      období 2019 až 2023
 4.   Školní vzdělávací program Stojanovo gymnázium, Velehrad, platný ve školním roce
      2023/2024 včetně dodatků
 5.   Plán dalšího vzdělávání pedagogických pracovníků na školní rok 2023/2024 ze dne
      26. 8. 2023 včetně Plánů práce školy vedených ve školním roce 2023/2024
 6.   Výroční zpráva školské právnické osoby 2022/2023 ze dne 30. 10. 2023
 7.   Rozvrhy hodin tříd a učitelů školní rok 2023/2024 k datu inspekce
 8.   Školní řád platný ve školním roce 2023/2024
 9.   Školní vzdělávací program pro středisko volného času platný ve školním roce
      2023/2024
10.   Školní vzdělávací program pro domov mládeže platný ve školním roce 2023/2024
11.   Vnitřní řád pro středisko volného času platný ve školním roce 2023/2024
12.   Vnitřní řád pro domov mládeže platný ve školním roce 2023/2024
13.   Matrika školy (včetně třídních knih) vedená ve školním roce 2023/2024
14.   Zápisy z jednání pedagogické rady vedené ve školním roce 2022/2023, 2023/2024
15.   Plány kontrolní a hospitační činnosti (včetně záznamů z hospitací) vedené ve školním
      roce 2022/2023, 2023/2024
16.   Zápisy z jednání předmětových komisí vedené ve školním roce 2022/2023,
      2023/2024
17.   Dokumentace k výchovnému poradenství a prevenci sociálně patologických jevů
      vedená ve školním roce 2023/2024
18.   Doklady o nejvyšším dosaženém vzdělání pedagogických pracovníků včetně plánu
      dalšího vzdělávání k datu inspekce (vzorek) vedené ve školním roce 2023/2024
19.   Přehledy prospěchu jednotlivých tříd včetně výsledků maturitních zkoušek ve
      školním roce 2021/2022, 2022/2023, 2023/2024
20.   Dokumentace k hodnocení finančních a materiálních podmínek, ke školnímu
      stravování a k zajištění podmínek bezpečnosti a zdraví žáků ve školním roce
      2023/2024
21.   Webové stránky školy https://sgv.cz/


                                           7/8
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 PhDr. Renata Horáková, Ph.D., školní inspektorka, vedoucí inspekčního týmu
 Ing. Zuzana Mücková, školní inspektorka
 Mgr. Jitka Pomykalová, školní inspektorka
 Mgr. Radovan Zicháček, školní inspektor
 Mgr. Jana Zámečníková, školní inspektorka
 Bc. Marie Grebeníčková, kontrolní pracovnice
21. 12. 2023




                                         8/8
