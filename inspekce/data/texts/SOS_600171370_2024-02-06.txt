                                 Česká školní inspekce
                                 Olomoucký inspektorát
                             Wellnerova 25, 779 00 Olomouc
____________________________________________________________________________________________________________




                         I NSP EKČNÍ ZPRÁ VA
                                        Čj. ČŠIM-333/24-M
                                      Sp. zn. ČŠIM-S-17/24-M


Název                               Střední škola technická, Přerov, Kouřílkova 8
Sídlo                               Kouřílkova 1028/8, Přerov I-Město, 750 02 Přerov
E-mail                              isst@kourilkova8.cz
IČO                                 19 013 833
Identifikátor                       600 171 370
Právní forma                        příspěvková organizace
Zastupující                         Mgr. František Šober
Zřizovatel                          Olomoucký kraj
Místo inspekční činnosti            Kouřílkova 1028/8, Přerov
                                    9. května 194/88a, Přerov
                                    bří Hovůrkových 2750/17, Přerov
Inspekční činnost na místě          6. − 8. 2. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) a § 174 odst. 6 zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.
Zjišťování a hodnocení podmínek, průběhu a výsledků vzdělávání, a to podle školních
vzdělávacích programů.
Zjišťování a hodnocení naplnění příslušných školních vzdělávacích programů.
                                   Charakteristika
Střední škola technická, Přerov, Kouřílkova 8 (dále „škola“ nebo „subjekt“) vykonává
činnost střední školy, domova mládeže a školní jídelny.
Škola poskytuje v denní formě vzdělávání střední stupeň vzdělání s maturitní zkouškou
v oborech vzdělání 23-45-L/01 Mechanik seřizovač, 23-45-M/01 Dopravní prostředky,
23-62-L/01 Optik, 26-41-M/01 Elektrotechnika a 37-41-M/01 Provoz a ekonomika dopravy
a střední stupeň vzdělání s výučním listem v oborech vzdělání 23-51-H/01 Strojní mechanik,
23-56-H/01 Obráběč kovů, 23-62-H/01 Jemný mechanik, 23-68-H/01 Mechanik opravář
motorových vozidel, 36-52-H/01 Instalatér, 36-57-E/01 Malířské a natěračské práce,
36-64-H/01 Tesař, 36-67-H/01 Zedník, 65-51-E/01 Stravovací a ubytovací služby
a 39-41-H/01 Malíř a lakýrník. V dálkové formě vzdělávání poskytuje škola střední stupeň
vzdělání     s maturitní    zkouškou     v nástavbovém     studiu    v oborech    vzdělání
23-43-L/51 Provozní technika a 36-44-L/51 Stavební provoz.
Ve školním roce 2023/2024 vykázala střední škola k 30. září 2023 celkem 438 žáků
zařazených ve 20 třídách, mezi nimiž byli žáci se speciálními vzdělávacími potřebami, žáci
nadaní a žáci cizinci. Mimořádně nadané žáky škola k uvedenému termínu nevykazovala.
Škola zabezpečuje ubytování a stravování nejen vlastním žákům, ale na základě smluvního
ujednání také žákům některých jiných středních škol v Přerově. Ve školním roce 2023/2024
škola k 31. říjnu 2023 vykázala celkem 208 žáků organizačně začleněných v sedmi
výchovných skupinách domova mládeže.
Svou činnost škola přehledně prezentuje ve výročních zprávách, prostřednictvím široké
nabídky propagačních letáků a bulletinů určených veřejnosti a na svých webových stránkách
(https://kourilkova8.cz).


                        Hodnocení podmínek vzdělávání
Koncepční záměry školy vychází z jejích reálných potřeb a záměrů zřizovatele a jsou
zapracovány do dokumentů školy. Deklarovaná strategie rozvoje stanovuje dlouhodobé cíle,
které jsou podrobně rozpracovány v krátkodobých plánech pro daný školní rok. Naplňování
obsahu vzdělávání i vytyčených cílů je pravidelně vyhodnocováno. Na základě těchto
hodnocení pak dochází k operativním úpravám plánu práce. Vícestupňový systém řízení
vychází z účelného delegování kompetencí na zástupce ředitele školy, předsedy
metodických a předmětových komisí i další pedagogické i nepedagogické pracovníky.
Stanovení transparentních pravidel a jasně vymezených úkolů pozitivně přispívá
k optimálnímu fungování školy. K plynulému přenosu informací mezi jednotlivými aktéry
vzdělávání v rámci subjektu napomáhá elektronický informační systém.
V souladu se stanovenou koncepcí rozvoje škola klade důraz především na rozvoj
odborných znalostí a praktických dovedností žáků na základě funkčního propojení teorie
s profesní praxí v procesu vzdělávání. Uvedené záměry jsou implementovány
v realizovaných školních vzdělávacích programech především formou posílení výuky
odborných předmětů a zajištěním kvalitní spolupráce se sociálními partnery. Obsah
vzdělávání i školou vytyčené cíle jsou postupně plněny. Vedení školy v systému řízení
vhodně přihlíží k závěrům jednání pedagogické rady, opírá se o výsledky neformální práce
jednotlivých metodických a předmětových komisí a účelně využívá některé další
zpětnovazebné mechanismy (pravidelné vyhodnocování dosahovaných výsledků vzdělávání
žáků, zohledňování podnětů žáků, jejich zákonných zástupců, zřizovatele, školské rady


                                          2/14
a dalších partnerů). Pedagogové v metodických a předmětových komisích efektivně
spolupracují s vedením školy především v oblasti naplňování školních vzdělávacích
programů, organizace předmětových soutěží, přípravy talentovaných žáků na tyto soutěže,
při evaluaci výsledků vzdělávání, méně se však zabývají didaktikou jednotlivých
vyučovacích předmětů a vyhodnocováním účinnosti zvolených metod a forem práce.
Činnost školy pozitivně ovlivňují rozvíjené partnerské vztahy. Ředitel školy zřizovatele
pravidelně informuje o plánech a aktivitách školy a projednává s ním koncepční záměry.
Spolupráci se zákonnými zástupci žáků umožňuje funkční komunikační systém využívající
zprostředkování informací při osobních setkáních nebo s využitím elektronické komunikace.
Škola aktivně propaguje svoji činnost ve vztahu k potenciálním zájemcům o studium
i ostatní veřejnosti. V této oblasti spolupracuje hlavně se základními školami v regionu. Při
pořádání akcí pro své žáky spolupracuje se soukromými subjekty i s orgány a institucemi
z oblasti veřejné správy, se školskými poradenskými zařízeními, s kulturními
a tělovýchovnými institucemi. Zejména pro potřeby zajištění kvalitní realizace praktického
vyučování a trvalé zkvalitňování materiálních podmínek odborného vzdělávání škola
kooperuje s partnerskými firmami. Uvedené aktivity navíc účelně využívá i jako zpětný
zdroj informací pro hodnocení dosahovaných výsledků vzdělávání, a to zejména v oblasti
utváření a rozvoje požadovaných odborných kompetencí žáků. Pro zajištění odpovídající
kvality výuky, zejména pak pro udržení potřebného kontaktu s problematikou praxe, má
důležitý význam také členství školy v odborných profesních sdruženích.
I když je řídicí a kontrolní systém nastaven způsobem, který postihuje všechny oblasti
fungování subjektu, v praxi se škole dosud nepodařilo plně eliminovat některé dílčí
nedostatky v metodickém vedení výuky, spočívající v často omezeném využívání
sebehodnocení a vzájemného hodnocení žáků, v absenci závěrečného motivačního shrnutí
vyučovací jednotky, v nedostatečné aktivizaci žáků s využitím pestrých organizačních
metod a forem výuky, v diferenciaci vzdělávacího obsahu a v práci žáků s různými
informačními zdroji.
Personální zabezpečení výchovně vzdělávacího procesu umožňuje realizovat školní
vzdělávací programy. Pedagogický sbor je průběžně doplňován o nové členy, kterým je
poskytována podpora uvádějícího učitele a věnována potřebná pozornost přispívající k jejich
úspěšnému začlenění do vzdělávacího procesu a bezproblémové adaptaci v pracovním
kolektivu. Ředitel školy podporuje profesní rozvoj a vytváří podmínky pro další vzdělávání
pedagogických pracovníků. Jeho plánování vychází z potřeb a finančních možností subjektu
a zohledňuje individuální zájmy pedagogů. Absolvované vzdělávací semináře přispívají
k prohloubení odborných znalostí a dovedností učitelů a korespondují se stanovenými
prioritami školy.
Škola disponuje vhodným materiálním zázemím pro teoretickou i praktickou výuku. Počet
a velikost odborných i kmenových učeben a dílen pro praktické vyučování odpovídá
aktuálnímu naplnění kapacity školy i požadavkům jednotlivých učebních dokumentů pro
realizované obory vzdělání. Zejména za přispění finančních prostředků od zřizovatele, ale
také s využitím zdrojů z operačních programů a od sociálních partnerů dochází k postupné
obnově a modernizaci vybavení školy. Plánovitě jsou realizovány různě rozsáhlé opravy
a údržba školních budov. Pravidelně je obnovován žákovský nábytek, pořizovány jsou nové
učební pomůcky, počítačová a audiovizuální technika, v dílnách je modernizováno strojní
a materiálové zázemí. K estetické úpravě většiny školních prostor jsou vhodně využívány
žákovské práce, trofeje a ocenění ze sportovních, naukových a odborných soutěží. Součástí
školního prostředí jsou také prostory umožňující oddech a relaxaci žáků.




                                            3/14
Zajištění bezpečnosti a ochrany zdraví žáků je školou realizováno na základě zásad
stanovených ve školním řádu a některých dalších dokumentech. Seznamování s možnými
riziky a poučení žáků v oblasti bezpečnosti a ochrany zdraví jsou vhodně zahrnuty do celého
průběhu vzdělávání. Školou je podporován správný tělesný i duševní vývoj a společensky
odpovědné chování žáků, a to zejména začleněním problematiky výchovy ke zdraví
prostřednictvím výuky, organizováním sportovních aktivit a akcí zaměřených na zdravý
životní styl a udržitelný společenský rozvoj.


                          Hodnocení průběhu vzdělávání
Při přípravě na vyučování vycházeli učitelé z obsahu školních vzdělávacích programů. Cíle
vyučovacích hodin vhodně stanovili vzhledem k očekávaným výstupům uvedeným
v realizovaných učebních dokumentech, ale také k dosavadním vědomostem a dovednostem
žáků i k potřebám jejich přípravy na závěrečnou a maturitní zkoušku. Cíle byly většinou
prezentovány v úvodu vyučovací jednotky, nejpozději na konci vyučovací hodiny byl cíl
většině žáků zřejmý. Po odborné stránce byly hodnocené vyučovací hodiny ze strany učitelů
promyšlené, aplikovaný vzdělávací obsah byl aktualizován v souladu se současnými
vědeckými poznatky. Odbornost výkladu byla podpořena aprobovaností vyučujících, kteří
si byli vědomi důležitosti mezipředmětových vazeb zvláště v návaznosti na profil absolventa
a při vyučování je využívali, či na ně poukazovali. Z organizačních forem v teoretickém
vyučování výrazně převažovala frontální výuka doplněná řízeným rozhovorem se žáky, jiné
formy podporující kooperativní techniky a činnostní učení byly uplatňovány pouze
v omezené míře. Nedostatečná pestrost uplatňovaných forem a metod výuky však
v některých vyučovacích hodinách vedla k nerovnoměrnému zapojení žáků do vyučovacího
procesu a nevytvářela jim příležitosti k týmové spolupráci, která by rozvíjela schopnosti
komunikace při společném řešení problémů a umožnila žákům lépe si osvojit získané
poznatky nebo vyjádřit svůj názor či si ho obhájit. Ve všech hodnocených vyučovacích
hodinách převládala příznivá pracovní atmosféra, komunikace mezi vyučujícími a žáky
i mezi žáky navzájem probíhala korektně, bez jakýchkoliv náznaků nežádoucích projevů
chování. Učitelé uplatňovali s různou mírou úspěchu snahu nepředkládat žákům hotové
informace a přimět je k samostatnému uvažování, hledání souvislostí mezi pozorovanými
jevy a vyvozování závěrů. Žáky vybízeli ke kritickému myšlení a začleňování souvislostí
vzdělávacího obsahu do situací každodenního života, čímž u nich podporovali přenos
osvojených vědomostí a dovedností do profesní praxe. Snaha o podporu kritického myšlení
žáků však nebyla vždy dostatečně podpořena využitím jejich práce s různými informačními
zdroji. Rovněž výraznější časová či obsahová diferenciace nebyla ve výuce příliš patrná.
Učitelé jen v malé míře nabízeli žákům odlišné úkoly s ohledem na jejich individuální
možnosti, schopnosti a tempo práce. Individuální přístup k žákům se speciálními
vzdělávacími potřebami byl uplatňován především formou jejich zohledňování v průběhu
samostatné práce. Zejména v odborných vyučovacích předmětech byl soustavně kladen
důraz na využívání příslušné terminologie v projevech žáků. Ke zvýšení názornosti využívali
pedagogové vhodné učební pomůcky. Názornost výuky byla většinou podpořena také
audiovizuální didaktickou technikou, která však byla využívána převážně pouze k prezentaci
učiva ze strany vyučujících bez aktivní spoluúčasti žáků. Žáci získávali od učitelů zpětnou
vazbu o svých vzdělávacích výsledcích zpravidla prostřednictvím stručného hodnocení
jejich okamžitých výkonů. Často však vyučujícími nebyli zapojeni do závěrečného
vyhodnocení a shrnutí vyučovací jednotky, pouze v některých případech pedagogové
dokázali získat zpětnou vazbu ke zhodnocení účelnosti zvolených metod a forem práce.
Formativní hodnocení bylo využito minimálně a jen ojediněle vyučující vedli žáky



                                           4/14
k sebereflexi nebo objektivnímu posouzení výkonu spolužáků, např. vzájemnému hodnocení
podle předem daných kritérií. Nebyly tak vždy dotvářeny zpětné vazby ve vztahu ke splnění
stanovených výukových cílů pro žáky i učitele a rozvíjeny a upevňovány sociální
kompetence žáků a jejich kompetence k učení.
Průběh odborného výcviku byl sledován v prostředí školních dílen. V rámci zkvalitňování
praktického vyučování jsou využívány moderní technologie. V pracovních skupinách pod
dohledem učitelů odborného výcviku byla zajištěna účelná organizace prováděných
pracovních činností žáků, které probíhaly v souladu s tematickým rozvržením vzdělávacího
obsahu. Výuka ve skupinách jednotlivých ročníků byla realizována formou práce na
konkrétně zadaných úkolech v rámci oboru, případně se žáci věnovali procvičování již
získaných dovedností. Vzdělávací obsah vhodně navazoval na teoretické znalosti. Učitelé
s dlouholetou odbornou praxí úspěšně rozvíjeli schopnosti žáků porozumět zadání úkolu,
dohlíželi, zda žáci efektivně pracují, a v průběhu vyhodnocovali jejich samostatné úsilí při
zpracování úkolů. Z hlediska motivace žáků se pozitivně uplatňovala především individuální
podpora. Průběžná kontrola samostatné práce byla zaměřena zejména na správnost
provádění jednotlivých pracovních činností, důraz byl kladen na dodržování pracovních
technik a dodržování technologických postupů. Kromě odborných kompetencí byly ve
výuce rozvíjeny zejména kompetence komunikativní, sociální a personální. U většiny žáků
byla patrná samostatnost při práci a zvládnutí pracovních operací.
Škola nabízí žákům ubytování ve vlastním domově mládeže, který část své kapacity
poskytuje i dalším subjektům. Výchovně vzdělávací činnost navazuje na činnost střední
školy. Poskytuje standardní ubytování v pečlivě udržovaném zázemí pro využití volného
času. Nabízené aktivity vhodně doplňují vzdělávací nabídku školy formou odpočinkových,
rekreačních, zájmových, kulturních a sportovních činností, pro které je část prostor domova
mládeže vhodně přizpůsobena. Vedením domova mládeže je pověřena zástupkyně ředitele
pro výchovu mimo vyučování, organizování činností vychází z operativního i dlouhodobého
plánování. Realizace těchto plánů i běžných činností spojených s ubytováním žáků je
důsledně kontrolována a vyhodnocována.


                          Hodnocení výsledků vzdělávání
Při hodnocení výsledků vzdělávání žáků se škola řídí pravidly stanovenými ve školním řádu.
V jejich obsahu však dosud nejsou nastavena podrobnější kritéria pro školou využívaný
vážený aritmetický průměr při hodnocení žáků formou klasifikace. Přehled o znalostech
jednotlivých žáků škola získává prostřednictvím vlastních hodnoticích nástrojů, a to
zadáváním testů, komplexních písemných prací, ústního zkoušení, přímým pozorováním
i praktickými zkouškami. Škola se také zapojuje do výběrového zjišťování výsledků
vzdělávání organizovaného Českou školní inspekcí. Jiné externí hodnoticí nástroje, které by
napomohly objektivizovat dosahované výsledky žáků, subjekt nevyužívá. Škola sleduje
úspěšnost žáků ve vzdělávání, jejich výsledky za jednotlivá klasifikační období pravidelně
vyhodnocuje na jednáních pedagogické rady. Škola umožňuje žákům účast v různých
předmětových soutěžích zvláště odborného a sportovního charakteru. Tímto zajišťuje žákům
nejen prezentaci osvojených teoretických znalostí, ale i aplikaci získaných praktických
dovedností při reálných činnostech.
Pravidla a postupy pro sebehodnocení či vzájemné hodnocení žáků jsou sice dostatečně ve
školních dokumentech zapracovány, dosud však nejsou všemi pedagogy jednotně
a v dostatečné míře využívány. Subjekt identifikuje žáky s rizikem školního neúspěchu. Pro
zlepšení výsledků vzdělávání škola zavedla podpůrné doučovací aktivity, které jsou


                                           5/14
využívány jak k procvičování a upevňování běžného vzdělávacího obsahu, tak pro
opakování učiva k závěrečné a maturitní zkoušce. Nabízená pomoc však nevykazuje vždy
patřičnou efektivitu. Výsledky maturitních zkoušek všech oborů, které byly ukončeny touto
zkouškou za minulý školní rok nejsou zcela uspokojivé a u oboru vzdělání
23-45-L/01 Mechanik – seřizovač za dva minulé školní roky vykazují v ukazateli hrubé
neúspěšnosti dokonce zhoršující se tendenci. Rovněž se škole nedaří účinně snižovat počet
žáků, kteří předčasně ukončují studium. Za školní rok 2022/2023 tak učinilo 13 %
z celkového počtu žáků. V těchto aspektech se škole nedaří zcela optimálně pracovat s touto
skupinou žáků. Úspěšnost žáků u závěrečných zkoušek je vyvážená a nevykazuje významné
odchylky. Část absolventů projevuje zájem o další vzdělávání na vyšších odborných školách
nebo na vysokých školách, a to především podle svého odborného zaměření. Studijní
úspěšnost svých absolventů na těchto školách subjekt sleduje neformálně.
Vzdělávací nabídku škola rozšiřuje realizací různých edukačních akcí, čímž podporuje
osobnostní rozvoj žáků a jejich uplatnění na trhu práce (např. exkurzemi, naučnými
programy, kurzy).
Zákonní zástupci žáků jsou o výsledcích vzdělávání průběžně informováni především
prostřednictvím zápisů v elektronické žákovské knížce, na třídních schůzkách nebo formou
individuálních konzultací. Celkové výsledky vzdělávání včetně účasti a umístění žáků
v soutěžích, aktivitách a projektech školy podporujících rozšíření znalostí a dovedností žáků
jsou zveřejněny ve výroční zprávě o činnosti školy.
Systém poradenských služeb školy zajišťuje s podporou vedení školy specializovaný tým
poradenských pracovníků, ve kterém kromě výchovného poradce a školního metodika
prevence působí rovněž školní psycholožka, která nabízí své služby včetně aktivní podpory
všem žákům. Společně se školním poradenským pracovištěm jsou do této oblasti zapojeni
třídní učitelé a další pedagogičtí pracovníci školy. Škola poskytuje žákům podpůrná opatření
vycházející z doporučení školských poradenských zařízení a na základě vlastní diagnostiky
identifikuje žáky ohrožené školním neúspěchem. Pozornost školního poradenského
pracoviště je zaměřena také na systematickou práci s žáky nadanými. Společné schůzky
všech členů školního poradenského pracoviště jsou pravidelně zavedeny a k výměně
informací a vyhodnocování efektivity poradenských služeb dochází v rámci operativních
schůzek nebo na jednáních pedagogické rady. Vedou konzultace také se žáky a jejich
zákonnými zástupci. Výchovná poradkyně se podílí na koordinaci činnosti asistentky
pedagoga se třídou, učiteli v teoretické výuce, zákonnými zástupci i jednotlivými žáky.
V praktické výuce však neproběhla v posuzovaném období vždy kvalitní komunikace
a výměna informací v rámci spolupráce asistentky pedagoga s učiteli odborného výcviku
u žáků s podpůrným opatřením.
Školní poradenské pracoviště poskytuje podporu pedagogům také v oblasti prevence
rizikového chování. Působení školy se v oblasti primární prevence odráží v tématech
začleňovaných přímo do výuky vybraných předmětů i do plánování a realizace dalších
preventivních aktivit. Cíleně zaměřuje pozornost zejména začátkem školního roku na nově
příchozí žáky, kterým zajišťuje adaptační a socializační aktivity pro podporu jejich duševní
pohody a zdraví. V případě potřeby je problematika rizikového chování součástí třídnických
hodin. Škola se systematicky věnuje práci s třídními kolektivy zaměřené na posilování
vztahů mezi vrstevníky. Důsledným plněním nastaveného primárního programu škola
reaguje na negativní projevy v chování žáků. K postřehům a připomínkám žáků je ve škole
k dispozici elektronická i fyzická schránka důvěry, případně žáci mohou využít osobní
kontakt s pedagogy.




                                            6/14
Údaje o poskytovaných službách škola prezentuje v prostorách školy i prostřednictvím
školních webových stránek. Žáci prvních ročníků a jejich zákonní zástupci jsou školou
o činnosti pracoviště informováni na začátku školního roku.
Škola žákům poskytuje podporu při rozhodování o dalším vzdělávání nebo volbě zaměstnání
a pomáhá jim s výběrem a budoucím uplatněním ve společnosti i na trhu práce ve spolupráci
se zainteresovanými institucemi. Poskytuje žákům informace o dalších formách studia,
nabídkách zaměstnání i dalších vzdělávacích kurzech.


                                         Závěry
Vývoj školy
– V době od poslední inspekční činnosti škola pokračovala ve zkvalitňování materiálních
  podmínek pro vzdělávání, i nadále soustavně udržuje a rozvíjí partnerské vztahy účinně
  podporující zejména odborné kompetence žáků.
Silné stránky
Střední škola
– Spolupráce školy se sociálními partnery efektivně přispívá k užšímu sepětí výuky a praxe,
  účinně podporuje získávání odborných kompetencí a přípravu žáků na jejich budoucí
  pracovní uplatnění. (1.5)
– Vedení školy systematicky vyhodnocuje stav materiálních a technických podmínek školy
  a usiluje o jejich průběžné zkvalitňování. (2.4)
– Pedagogové školy důsledně dbají na začleňování souvislostí vzdělávacího obsahu do
  situací každodenního života a aktivně podporují přenos osvojených vědomostí
  a dovedností žáků do budoucí profesní praxe. (4.1)
Domov mládeže
– Domov mládeže má stanovená vstřícná a jasná pravidla, jak ve vztahu k vnitřním
  podmínkám, tak ve vztahu k externím partnerům tohoto školského zařízení. (1.3)
– Nadstandardně vedená dokumentace a důsledný manažerský přístup pozitivně přispívají
  kvalitní činnosti a rozvoji domova mládeže. (2.1)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
Střední škola
– Realizovaná hospitační činnost se nepromítá plně efektivně do zkvalitnění využívaných
  metod a forem vzdělávání. (2.1 a 3.3)
– V některých hodnocených vyučovacích hodinách byly pouze v omezené míře
  uplatňovány rozmanité organizační formy a metody výuky. Často také nebyla dostatečně
  podporována práce žáků s různými informačními zdroji. (4.2)
– Nižší míra využívání formativního hodnocení a reflexe vzdělávacího pokroku žáků
  v části vyučovacích hodin. Často chyběla příležitost pro sebehodnocení a vzájemné
  hodnocení žáků. Nedostatečné bylo zapojení žáků do evaluačních aktivit při závěrečném
  shrnutí vyučovací jednotky. Závěry většiny vyučovacích hodin postrádaly motivační
  shrnutí, zhodnocení práce žáků a stanovení cílů na příští vyučovací hodinu. (4.2)

                                           7/14
– Malá míra obsahové a časové diferenciace výuky vzhledem k rozdílným vzdělávacím
  potřebám žáků. (4.3 a 6.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Hospitační činnost vedení školy více zaměřit zejména na metodické prvky výuky. Do této
  činnosti by bylo vhodné intenzivněji zapojit i ostatní pedagogy formou podpory
  vzájemných hospitací. Provádět podrobné rozbory výsledků hospitační činnosti na
  jednáních pedagogické rady a předmětových komisí. Více směřovat další vzdělávání
  pedagogických pracovníků na témata inovativních metod a forem výuky.
– Především v teoretickém vyučování efektivně uplatňovat aktivizační prvky
  (např. skupinové kooperativní činnosti) a důslednou diferenciaci vzdělávacího obsahu
  a výukové aktivity vzhledem k žákům se speciálními vzdělávacími potřebami a žákům
  talentovaným.
– Podpořit rozvoj kritického myšlení žáků častějším zařazováním práce s různými
  informačními zdroji a intenzivněji uplatňovat prvky formativního hodnocení žáků,
  sebehodnocení a vzájemného hodnocení žáků a jejich zapojení do evaluačních aktivit
  v závěru vyučovací hodiny.
– Ve školním řádu střední školy stanovit kritéria pro používání váženého aritmetického
  průměru při hodnocení výsledků vzdělávání žáků.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatření
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


             Seznam dokladů, o které se inspekční zjištění opírají
 1.   Výpis z rejstříku škol a školských zařízení o právnické osobě s názvem Střední škola
      technická, Přerov, Kouřílkova 8, ze dne 6. 2. 2024
 2.   Inspekční zpráva, čj. ČŠIM-1432/18-M, ze dne 3. 1. 2019
 3.   Školní vzdělávací programy školou realizovaných oborů středního vzdělání
 4.   Vnitřní předpis č. 1, čj. 01/2022-09-01, Organizační řád, ze dne 1. 9. 2022
 5.   Nejdůležitější koncepční záměry a úkoly na období 2021–2025
 6.   Plán výchovně vzdělávací práce pro školní rok 2023/2024, ze dne 1. 9. 2023
 7.   Plán práce pro školní rok 2023/2024, Plán VPP na úseku teoretického vyučování,
      ze dne 30. 8. 2023
 8.   Plán práce pro školní rok 2023/2024, Plán VPP na úseku praktického vyučování,
      ze dne 1. 9. 2023



                                           8/14
 9.   Plán práce pro školní rok 2023/2024, Plán VPP na úseku výchovy mimo vyučování,
      ze dne 21. 8. 2023
10.   Plán výchovně vzdělávací práce pro školní rok 2023/2024, Část metodická,
      červen–srpen 2023
11.   Plán výchovně vzdělávací práce pro školní rok 2023/2024, Plán práce
      environmentálního vzdělávání, výchovy a osvěty (EVVO) na SŠ, ze dne
      22. června 2023
12.   Plán dalšího vzdělávání pedagogických pracovníků, školní rok 2023/2024
13.   Výroční zpráva o činnosti školy za školní rok 2022/2023, ze dne 20. 9. 2022
14.   Zápisy z jednání pedagogické rady školy, školní roky 2022/2023 a 2023/2024
      k termínu inspekční činnosti
15.   Rozvrh vyučovacích hodin, školní rok 2023/2024
16.   Analýza prospěchu a chování za 1. čtvrtletí školního roku 2023/2024, ze dne
      14. 12. 2023
17.   Analýza činnosti úseku praktického vyučování za 1. pololetí školního roku
      2023/2024, ze dne 22. 1. 2024
18.   Analýza činnosti úseku teoretického vyučování za 1. pololetí školního roku
      2023/2024, ze dne 26. 1. 2024
19.   Analýza činnosti v DM za období 1. 9. 2023–31. 1. 2024, ze dne 11. 1. 2024
20.   Složka: Zápisy z jednání metodických a předmětových komisí, školní rok 2023/2024
      k termínu inspekční činnosti
21.   Elektronický informační systém školy (školní matrika, třídní knihy, záznamy
      o průběžném hodnocení žáků), záznamy za školní roky 2022/2023 a 2023/2024
      k termínu inspekční činnosti
22.   Souhrnné přehledy prospěchu, chování a absence žáků, školní roky 2022/2023
      a 2023/2024 k termínu inspekční činnosti
23.   Písemné práce z českého jazyka, cizího jazyka a matematiky, školní roky 2022/2023
      a 2023/2024 k termínu inspekční činnosti, namátkový výběr
24.   Strategie prevence a řešení školní neúspěšnosti žáků SŠT, ze dne 1. 9. 2023
25.   Strategie školy na podporu nadaných žáků, ze dne 1. 9. 2022
26.   Metodický pokyn ředitele k prevenci a postihu záškoláctví a skrytého záškoláctví,
      ze dne 28. 2. 2022
27.   Plán práce výchovného poradenství, školní rok 2023/2024, ze dne 1. 9. 2023
28.   Program poradenských služeb, školní rok 2023/24, ze dne 31. 8. 2023
29.   Preventivní program školy, školní rok 2023/24, ze dne 20. 8. 2023
30.   Dokumentace k žákům se speciálními vzdělávacími potřebami, školní rok 2023/2024,
      k termínu inspekční činností
31.   Školní preventivní strategie na období 2023-2026, ze dne 20. 8. 2023
32.   Krizový plán SŠT pro školní rok 2023/2024, ze dne 31. 8. 2023
33.   Deník metodika prevence, školní rok 2023/2024, ze dne 1. 9. 2021
34.   Hodnocení činnosti metodičky prevence, školní rok 2022/2023, ze dne 28. 6. 2023
35.   Vybraná dokumentace z osobních složek pedagogických pracovníků školy – doklady
      o dosaženém vzdělání vzhledem k odborné kvalifikaci a o absolvovaných studiích
      v rámci dalšího vzdělávání pedagogických pracovníků, aktuálně vedená k termínu
      inspekční činnosti


                                         9/14
36.   Doklady vztahující se k finančním podmínkám školy, rok 2022
37.   Doklady související se zajištěním bezpečnosti a ochrany zdraví žáků, školní roky
      2022/2023 a 2023/2024 k termínu inspekční činnosti
38.   Doklady související se zabezpečením školního stravování ve školních letech
      2022/2023 a 2023/2024 k termínu inspekční činnosti


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. David Náhlík, školní inspektor, vedoucí inspekčního týmu
 Mgr. Pavel Fridrich, školní inspektor
 Ing. Bc. Milan Vlach, školní inspektor
 Ing. Eva Stachová, kontrolní pracovnice
29. 2. 2024




                                        10/14
Název školy: Střední škola technická, Přerov, Kouřílkova 8
Adresa školy: Kouřílkova 1028/8, Přerov I-Město, Přerov, 750 00
RED IZO školy: 600 171 370
Ředitel/ka školy: Mgr. František Šober
Spis: ČŠIM-S-17/24-M
Datum zpracování: 14. března 2024

PŘIPOMÍNKY K INSPEKČNÍ ZPRÁVĚ:
V závěru inspekční zprávy se mi jeví určitá nevyváženost mezi silnými a slabými stránkami
střední školy. Při pohovoru po ukončení komplexní inspekce dne 8. 2. 2024 bylo – a také
v samotném textu zaslané inspekční zprávy je poukazováno na více silných stránek střední
školy (v závěru jsou uvedeny pouze 3 /nepočítám v tom DM/, kdežto slabých stránek je 5,
resp. 4). Dobré věci nejsou vyzvednuty (např. hodnocení podmínek vzdělávání) – na toto se
veřejnost při čtení zprávy také dívá a může to vnímat jako negativum – a řekne si, že tato
škola má minimum silných stránek, proto vedení školy, potažmo ředitel, není kompetentní.
Není vyzvednuta dobrá práce vedení školy a ředitele školy (organizace a vnitřní sytém řízení
je pružný, doložené směrnice…, svou práci analyzujeme a pravidelně vyhodnocujeme
a i další aktivity jsou dle mého názoru po více jak 30 letech mé práce na velmi dobré úrovni,
což dokládá i ocenění mé práce krajským radním pro školství v loňském roce na Dni učitelů.
Domnívám se také, že jeden z inspektorů se zaměřil pouze na negativa a pozitiva vždy rychle
přešel (takto to vnímala alespoň při pohovoru s ním v průběhu hospitace moje zástupkyně,
a potvrzují to i některé formulace v doporučeních).
Vnímám také např., že jedno doporučení ČŠI, tam být nemuselo: „Ve školním řádu střední
školy stanovit kritéria pro používání váženého aritmetického průměru při hodnocení
výsledků vzdělávání žáků.“
Domnívám se, že toto opatření bylo splněno už v průběhu ČŠI tím, že do vnitřní směrnice
č. 20 „Pravidla pro hodnocení výsledků vzdělávání žáků“ bylo ihned zakomponováno a při
závěrečném pohovoru předloženo ředitelem školy. (Pozn.: Už několik let používáme systém
Edookit a tato kritéria jsou v něm jednoznačně stanovena. Učitelé je využívají a žáci i rodiče
jsou s nimi seznámeni a ztotožněni. Ani předchozí dvě inspekce ČŠI v letech 2017 a 2018
s tímto problém neměly a nepožadovaly, aby tato kritéria byla ve směrnici k hodnocením
doplněna).
K tomu ještě dodávám, že podobně jak bylo upozorněno v průběhu ČŠI na vnitřní řád
domova mládeže: kdy byl v této směrnici v průběhu ČŠI odstraněn nedostatek poukazující
na výchovná opatření (bylo uvedeno napomenutí a důtka ŘŠ), proto i doporučení ČŠI „...
pro používání váženého aritmetického průměru při hodnocení výsledků vzdělávání žáků“ by
se ve zprávě už nemělo objevit.
Žádám proto o zvážení, zda byste mohli tyto mé připomínky a doporučení akceptovat
a z inspekční zprávy požadované vypustili, případně mírně doplnili Závěry v inspekční
zprávě o některé silné stránky.
Za pochopení a případnou úpravu IZ předem děkuji.

Mgr. František Šober, ředitel školy




                                            11/14
                                 Česká školní inspekce
                                 Olomoucký inspektorát
                             Wellnerova 25, 779 00 Olomouc
____________________________________________________________________________________________________________

                                                                                  Čj.: ČŠIM-632/24-M
                                                                             Sp. zn.: ČŠIM-S-17/24-M
                                                                                           22. 3. 2024


                                 Stanovisko k připomínkám

Ředitel právnické osoby s názvem Střední škola technická, Přerov, Kouřílkova 8 (dále
„škola“), podal připomínky k inspekční zprávě čj. ČŠIM-333/24-M dle § 174 odst. 11
zákona
č. 561/2004 Sb., o předškolním, základním, středním, vyšším odborném a jiném vzdělávání
(školský zákon), ve znění pozdějších předpisů.

Ředitel školy v připomínkách k části Závěry – Silné stránky – střední škola uvádí:
„V závěru inspekční zprávy se mi jeví určitá nevyváženost mezi silnými a slabými stránkami
střední školy. Při pohovoru po ukončení komplexní inspekce dne 8. 2. 2024 bylo – a také
v samotném textu zaslané inspekční zprávy je poukazováno na více silných stránek střední
školy (v závěru jsou uvedeny pouze 3 /nepočítám v tom DM/, kdežto slabých stránek je 5,
resp. 4). Dobré věci nejsou vyzvednuty (např. hodnocení podmínek vzdělávání) – na toto se
veřejnost při čtení zprávy také dívá a může to vnímat jako negativum – a řekne si, že tato
škola má minimum silných stránek, proto vedení školy, potažmo ředitel, není kompetentní.
Není vyzvednuta dobrá práce vedení školy a ředitele školy (organizace a vnitřní sytém řízení
je pružný, doložené směrnice…, svou práci analyzujeme a pravidelně vyhodnocujeme
a i další aktivity jsou dle mého názoru po více jak 30 letech mé práce na velmi dobré úrovni,
což dokládá i ocenění mé práce krajským radním pro školství v loňském roce na Dni učitelů.
Domnívám se také, že jeden z inspektorů se zaměřil pouze na negativa a pozitiva vždy rychle
přešel (takto to vnímala alespoň při pohovoru s ním v průběhu hospitace moje zástupkyně,
a potvrzují to i některé formulace v doporučeních).“

Stanovisko inspekčního týmu:
V inspekční zprávě inspekční tým uvedl:
Silné stránky
Střední škola
– Spolupráce školy se sociálními partnery efektivně přispívá k užšímu sepětí výuky a praxe,
  účinně podporuje získávání odborných kompetencí a přípravu žáků na jejich budoucí
  pracovní uplatnění. (1.5)
– Vedení školy systematicky vyhodnocuje stav materiálních a technických podmínek školy
  a usiluje o jejich průběžné zkvalitňování. (2.4)



                                                  12/14
– Pedagogové školy důsledně dbají na začleňování souvislostí vzdělávacího obsahu do
  situací každodenního života a aktivně podporují přenos osvojených vědomostí
  a dovedností žáků do budoucí profesní praxe. (4.1)
Při hodnocení podmínek, průběhu a výsledků vzdělávání a školských služeb vychází Česká
školní inspekce ze zásad a cílů vzdělávání stanovených školským zákonem. V souladu
s § 174 odst. 8 tohoto zákona provádí Česká školní inspekce hodnocení kvality vzdělávání
na základě veřejně dostupných hodnoticích kritérií schválených Ministerstvem školství,
mládeže a tělovýchovy České republiky. Kritéria jsou formulována pro potřeby vnějšího
hodnocení školy a vytvářejí logický rámec, který umožňuje hodnotit podmínky, průběh
a výsledky vzdělávání a školských služeb na úrovni školy, vzdělávacího programu a vedení
pedagogického procesu. Hodnocení škol a školských zařízení je na základě těchto kritérií
prováděno na čtyřstupňové hodnoticí škále stanovené a schválené Českou školní inspekcí,
jejíž jednotlivé úrovně jsou označeny jako výborná, očekávaná, vyžadující zlepšení
a nevyhovující. Vodítkem pro hodnocení jsou pak popisy jednotlivých úrovní u každého
kritéria a interní metodické instrukce specifikující a sjednocující pohled na dílčí aspekty
jednotlivých kritérií.
Hodnocení podle kritérií je plně v kompetenci inspekčních týmů, které posuzují míru jejich
naplňování na základě pozorování, rozhovorů či analýzy relevantní dokumentace, to
znamená odrazu kritérií ve školní praxi. Inspekční tým, za stejnocenné účasti všech jeho
členů, vyhodnotil ve středním vzdělávání naplnění indikátoru výborné úrovně v kritériích
1.5 (oblast Koncepce a rámec školy), 2.4 (oblast Pedagogické vedení výuky) a 4.1 (oblast
Výuka). Praktické projevy sledovaných znaků v ostatních oblastech a na ně navázaných
hodnoticích kritérií naplňovaly dle vyhodnocení inspekčního týmu normu úrovně
očekávané, případně úrovně vyžadující zlepšení. Na základě kriteriálního hodnocení
a v souladu s ním tak inspekční tým v části silné stránky střední školy uvedl tvrzení:
„Spolupráce školy se sociálními partnery efektivně přispívá k užšímu sepětí výuky a praxe,
účinně podporuje získávání odborných kompetencí a přípravu žáků na jejich budoucí
pracovní uplatnění, vedení školy systematicky vyhodnocuje stav materiálních a technických
podmínek školy a usiluje o jejich průběžné zkvalitňování, pedagogové školy důsledně dbají
na začleňování souvislostí vzdělávacího obsahu do situací každodenního života a aktivně
podporují přenos osvojených vědomostí a dovedností žáků do budoucí profesní praxe“ jako
významná pozitiva v činnosti školy, kterými se hodnocená střední škola v těchto oblastech
trvale liší od průměru v porovnání s ostatními středními školami a která objektivně výrazně
přispívají ke zkvalitňování průběhu a výsledků poskytovaného vzdělávání.

Ředitel školy v připomínkách k části Závěry – Doporučení pro zlepšení činnosti školy
uvádí:
„Vnímám také např., že jedno doporučení ČŠI, tam být nemuselo: „Ve školním řádu střední
školy stanovit kritéria pro používání váženého aritmetického průměru při hodnocení
výsledků vzdělávání žáků.“ Domnívám se, že toto opatření bylo splněno už v průběhu ČŠI
tím, že do vnitřní směrnice č. 20 „Pravidla pro hodnocení výsledků vzdělávání žáků“ bylo
ihned zakomponováno a při závěrečném pohovoru předloženo ředitelem školy. (Pozn.: Už
několik let používáme systém Edookit a tato kritéria jsou v něm jednoznačně stanovena.
Učitelé je využívají a žáci i rodiče jsou s nimi seznámeni a ztotožněni. Ani předchozí dvě
inspekce ČŠI v letech 2017 a 2018 s tímto problém neměly a nepožadovaly, aby tato kritéria
byla ve směrnici k hodnocením doplněna). K tomu ještě dodávám, že podobně jak bylo
upozorněno v průběhu ČŠI na vnitřní řád domova mládeže: kdy byl v této směrnici v průběhu
ČŠI odstraněn nedostatek poukazující na výchovná opatření (bylo uvedeno napomenutí



                                          13/14
a důtka ŘŠ), proto i doporučení ČŠI „... pro používání váženého aritmetického průměru při
hodnocení výsledků vzdělávání žáků“ by se ve zprávě už nemělo objevit.“

Stanovisko inspekčního týmu:
V inspekční zprávě inspekční tým uvedl:
Doporučení pro zlepšení činnosti školy
– Ve školním řádu střední školy stanovit kritéria pro používání váženého aritmetického
  průměru při hodnocení výsledků vzdělávání žáků.
V souladu s § 30 odst. 2 školského zákona obsahuje školní řád pravidla pro hodnocení
výsledků vzdělávání žáků. Uvedená pravidla musí podle § 4 písm. a) a b) vyhlášky
č. 13/2005 Sb., o středním vzdělávání a vzdělávání v konzervatoři, ve znění pozdějších
předpisů, mj. obsahovat zásady průběžného hodnocení výsledků vzdělávání a kritéria stupňů
prospěchu, mezi něž patří kritéria pro používání váženého aritmetického průměru při
hodnocení výsledků vzdělávání žáků, pokud jsou školou využívána. Pravidla pro hodnocení
výsledků vzdělávání žáků, která jsou součástí školního řádu a s nimiž je ředitel školy povinen
prokazatelným způsobem seznámit zaměstnance a žáky školy a o jejich vydání a obsahu
informovat zákonné zástupce nezletilých žáků (§ 30 odst. 4 školského zákona), jsou
závazným dokumentem školy, podle něhož se hodnocení žáků řídí. Tento dokument nelze
nahradit informacemi uvedenými v jiných písemnostech školy nebo zveřejněním dílčích
pravidel v elektronickém informačním systému. Inspekční tým zhodnotil absenci kritérií pro
využívání váženého aritmetického průměru při hodnocení výsledků vzdělávání žáků ve
školním řádu, resp. v jeho součásti, tzn. v pravidlech pro hodnocení výsledků vzdělávání
žáků, jako dílčí, avšak závažný nedostatek, který může negativně ovlivnit objektivitu
hodnocení, tj. především požadavky, aby hodnocení žáků bylo pedagogicky zdůvodněné,
odborně správné a doložitelné. Z uvedeného důvodu inspekční tým uvedl toto doporučení
pro zlepšení činnosti školy: „Ve školním řádu střední školy stanovit kritéria pro používání
váženého aritmetického průměru při hodnocení výsledků vzdělávání žáků.“
Školní řád střední školy včetně pravidel pro hodnocení výsledků vzdělávání žáků a jejich
změn a doplňků předkládá, na rozdíl od vnitřních řádů školských zařízení, ředitel školy
školské radě střední školy, která tento dokument v souladu s § 168 odst. 1 písm. c) a d)
školského zákona schvaluje. K informaci uvedené v připomínkách ředitele školy k inspekční
zprávě o doplnění kritérií pro používání váženého aritmetického průměru při hodnocení
výsledků vzdělávání žáků do obsahu školního řádu ještě před ukončením inspekční činnosti
lze konstatovat, že inspekční tým realizoval hodnocení školy na základě předložených
platných dokumentů, splňujících podmínky stanovené školským zákonem a dalšími
právními předpisy, včetně požadavku na jejich schválení školskou radou a požadavku na
prokazatelné seznámení s nimi. Doplnění příslušného textu do školního řádu tak bylo
považováno pouze za návrh ředitele školy na plánovanou oficiální úpravu tohoto
dokumentu.

Mgr. David Náhlík
vedoucí inspekčního týmu




Střední škola technická, Přerov, Kouřílkova 8
Kouřílkova 1028/8, Přerov I-Město
75002 Přerov


                                            14/14
