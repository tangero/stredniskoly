                                     Česká školní inspekce
                                      Pražský inspektorát
____________________________________________________________________________________________________________




                         I NSP EKČNÍ ZPRÁ VA
                                         Čj. ČŠIA-1184/21-A


Název                               Naše lyceum - střední škola s.r.o.
Sídlo                               Záběhlická 1658/48, Záběhlice, 106 00 Praha 10
E-mail                              skola@naseskolapraha.cz
IČ                                  07844468
Identifikátor                       691013560
Právní forma                        Společnost s r.o.
Zastupující                         Mgr. Štěpánka Rajchlová
Zřizovatel                          Naše škola Praha s.r.o.
Místo inspekční činnosti            Rostovská 1481/2a, Vršovice, 101 00 Praha 10
Termín inspekční činnosti           2. 6. 2021 − 4. 6. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.
Inspekční činnost na žádost podle § 174 odst. 7 školského zákona.


                                          Charakteristika
Právnická osoba Naše lyceum - střední škola s.r.o. (dále „škola“ nebo „lyceum“) vykonává
svou činnost od 1. 9. 2019. Poskytuje vzdělávání zakončené maturitní zkouškou v denní
formě oboru vzdělání Kombinované lyceum. Školní vzdělávací program (dále „ŠVP“)


2020/2021
umožňuje žákům od druhého ročníku volbu ze tří zaměření – humanitní, přírodovědné
a technické. Vzdělávání žáků je realizováno od školního roku 2020/2021. K termínu
inspekční činnosti v lyceu studovalo 10 žáků prvního ročníku.
Koncept vzdělávání je založen na vysoké míře individuálního přístupu, žáci mají aktivní
podíl na podobě a fungování lycea. V rámci pražského regionu se jedná o malou školu
komunitního typu, která sídlí v pronajaté budově klidné části Vršovic se společně zřizovanou
základní školou Naše škola Praha s.r.o.


                         Hodnocení podmínek vzdělávání
Ředitelka školy (dále „ředitelka“) zastává svoji funkci od 1. 9. 2019 a souběžně řídí také
základní školu. Oba subjekty propojuje realizovaná vzdělávací vize i oblast společného
zajištění personálních a materiálních podmínek. Koncepce alternativního pojetí vzdělávání
vychází z moderních výukových trendů a pedagogického přístupu k žákům. Tuto vizi se daří
postupně naplňovat, např. utvářením bezpečného a motivačního vzdělávacího prostředí,
aktivním přístupem žáků ke vzdělávání a jejich odpovědností za proces učení. Deklarovaný
individuální přístup se pak promítá do všech oblastí výchovně vzdělávacího procesu,
zejména do formativního způsobu hodnocení žáků. Řada nově vytvořených metodických
materiálů umožňuje žákům i rodičům sledovat osobnostní pokrok a rozvoj tzv. měkkých
dovedností. Koncepční záměry ale nejsou ve střednědobém časovém horizontu
rozpracovány na konkrétně definované cíle v oblasti zabezpečení podmínek vzdělávání
a řízení pedagogického procesu, např. koncept přípravy žáků ke zvládnutí maturitní
zkoušky.
Ředitelka uplatňuje demokratický způsob vedení, který je založen na principu partnerské
spolupráce, vzájemného respektu a otevřené komunikace všech účastníků vzdělávání. Žáci
mají možnost spolurozhodovat o chodu školy a aktivně se podílet na formulaci i udržování
práv a povinností, koordinaci výukových aktivit a systému patronství s učiteli. Pedagogové
(v lyceu označováni jako průvodci) participují především v oblasti naplňování ŠVP,
metodiky hodnocení žáků a při zajištění rozšiřujících vzdělávacích aktivit. Svým přístupem
k žákům podporují v běžné školní praxi rozvoj jejich sociálních a občanských kompetencí.
Nastavená organizační struktura odpovídá velikosti a charakteru školy. Ředitelka společně
se svou zástupkyní personálně zajišťují také oblast výchovného poradenství a primární
prevence. Spoluodpovědnost všech pracovníků lycea za plnění termínovaných úkolů
zabezpečuje plynulé fungování školy. Pravidelné týdenní porady vedení se všemi průvodci
umožňují předávat zkušenosti z výuky, sdílet poznatky o pokroku jednotlivých žáků
i reagovat na aktuální problémy, např. při zajištění organizace a výukové platformy pro
distanční vzdělávání. Nastavený způsob kontroly je funkční. Dostatečně četná hospitační
činnost ředitelky se zaměřuje na jasně stanovené cíle a obsahuje nejen ocenění učitele, ale
i doporučení pro jeho další pedagogický rozvoj.
Vedení školy klade při výběru nových průvodců důraz na ztotožnění se s vizí školy.
Výsledkem této personální práce je motivovaný pedagogický tým. Vzdělávání v lyceu
zajišťuje 11 učitelů, z toho 3 jsou rodilí mluvčí. Čtyři průvodci souběžně působí
také v základní škole. Tři pedagogičtí pracovníci nesplňují předpoklady odborné
kvalifikace, nekvalifikovaní učitelé si doplňují požadované vzdělání studiem. Začínajícím
a nově nastupujícím průvodcům je poskytována metodická a organizační podpora
prostřednictvím tzv. patrona – zkušenějšího kolegy. Pomoc směřuje zejména do oblasti
metodiky výuky a zvládnutí specifického způsobu hodnocení žáků. K podpoře
pedagogických kompetencí mj. napomáhá zpětná vazba z hospitační činnosti a rozvojové


2020/2021                                    2
pohovory s vedením školy. Posilování společných hodnot a týmové spolupráce průvodců
probíhá formou teambuildingu.
Další vzdělávání pedagogických pracovníků vychází ze specifik školy a reaguje na aktuální
potřeby, např. rozvoj digitálních kompetencí učitelů při zajištění výuky na dálku, tzv.
koncepční trénink pro sladění společných vizí a hodnot školy. Zapojení některých průvodců
do projektu Učitel naživo přispívá k jejich profesnímu růstu.
Pronájmem a rekonstrukcí nových prostor zajistila ředitelka předpoklady pro další rozvoj
lycea. Finanční a materiální podmínky umožňují realizaci ŠVP, který žákům v prvním
ročníku poskytuje všeobecně vzdělávací základ. V souladu s koncepčními záměry
a vzhledem k zaměření školy je nezbytné dovybavení materiálně technického zázemí
v oblasti informačních technologií, didaktických pomůcek a přírodovědné laboratoře. Žáci
lycea mají k dispozici jednu učebnu vybavenou odpovídajícím nábytkem, ve výuce
používají vlastní notebooky a mohou využít tři školní počítače a tablety. Škola disponuje
dvěma přenosnými dataprojektory. Výuka estetickovýchovných předmětů probíhá ve
sdíleném prostoru základní školy v kreativním Studiu a v místnosti vybavené pianem.
Sportovní činnosti jsou realizovány v pronajatých prostorách tělovýchovné jednoty Sokol.
Žáci využívají relaxační zákoutí s příručními knihovnami, venkovní posezení a pro
volnočasové i vzdělávací aktivity přilehlý park. Školní stravování je smluvně zajištěno
v blízké základní škole.


                          Hodnocení průběhu vzdělávání
Při realizaci vzdělávání je žákům ponechána určitá míra studijní autonomie prostřednictvím
práce s tzv. průvodkou. Průvodka definuje konkrétní výstupy ŠVP, které musí žáci splnit
v příslušném období (čtvrtletí) v daném předmětu a podrobněji strukturuje učivo i cíle,
k nimž učení směřuje. Povinné termínované úkoly slouží jako podklad pro hodnocení,
motivační volitelná zadání podporují žáky s hlubším zájmem o vyučovaný předmět.
Jednotlivé vzdělávací moduly (projekt, kolokvium, výzkum, tvorba) umožňují žákovi zvolit
si různé formy zpracování probíraného tématu (referát, rozhovor, reflexe, esej). Práce
s průvodkou vede žáky k seberozvoji v oblasti plánování, řízení, samostudia a týmové
spolupráce.
Společným znakem sledované výuky byla provázanost s obsahem učiva a zadanými úkoly
z období distančního vzdělávání. Některé vzdělávací aktivity cíleně podporovaly adaptační
proces žáků při jejich návratu k prezenční výuce, např. ranní kruh, workshop, pohybové
činnosti. Stanovené vzdělávací cíle byly ve větší míře zaměřeny na opakování učiva,
rozplánovaní zadaných úkolů i upevnění studijních návyků. Většina sledovaných hodin
probíhala ve vstřícné pracovní atmosféře.
Hospitované hodiny se vyznačovaly promyšlenou strukturou, účelností didaktických
postupů a propojováním mezipředmětových vazeb. Definované vzdělávací cíle vycházely
především z vědomostí i dovedností žáků a vhodně formovaly jejich postoje. Zvolené
vzdělávací strategie odpovídaly schopnostem a individuálním potřebám žáků, což se
projevovalo rovnoměrným zapojením žáků do výuky a hodnotících aktivit. Průvodci často
uplatnili kooperativní formy práce, řízenou i spontánní diskuzi při prezentaci samostatných
nebo skupinových úkolů žáky. V průběhu výuky koordinovali jednotlivé činnosti,
poskytovali žákům dostatečný časový prostor pro vypracování úkolů i příležitost pro dotazy
a prezentaci vlastního názoru. Iniciativu žáků podporovala také možnost volby zadaných
úkolů podle svých předpokladů a zájmu, např. dramatizace textu, referát, medailon autora.
Zařazováním dovednostně praktických metod a prožitkového učení v estetickovýchovných


2020/2021                                   3
předmětech průvodci zdařile podporovali kreativitu a osobnostní rozvoj žáků. Ve výuce
všeobecně vzdělávacích předmětů prokazovali žáci schopnost aplikovat své znalosti,
propojovat učivo s osobními zkušenostmi a souvisleji se vyjadřovat na dané téma. Průběžně
poskytovaná zpětná vazba byla v některých případech vhodně doplněna společným
vyhodnocením přínosu pro další učení. Žáci často spontánně oceňovali práci svých
spolužáků. Kriteriální vzájemné hodnocení pro větší objektivizaci zpětné vazby bylo ale
uplatněno pouze ojediněle.
Účinnost vzdělávacího procesu snižovala malá míra názornosti výuky. Scházelo účelné
používání audiovizuální techniky, informačních technologií i soustavnější zařazování práce
s různými informačními zdroji, včetně učebnice. Pro podporu utváření konkrétních představ
žáků i pro sladění smyslového a rozumového poznání nebyly v dostatečné míře využity
názorné didaktické pomůcky. Neformální způsob vyjadřování některých žáků a průvodců se
ve výuce projevoval nižší mírou jazykové kultury bez ohledu na komunikační situaci, např.
používání nespisovného jazyka při prezentaci samostatných a skupinových úkolů.


                          Hodnocení výsledků vzdělávání
Zájemci o studium pro školní rok 2021/2022 byli přijímáni na základě výsledků předchozího
vzdělávání a úspěšnosti ve školní přijímací zkoušce. Koncept ověřování studijních
předpokladů uchazečů vychází nejen z posouzení jejich znalostí z českého jazyka
a matematiky, ale i z komunikačních dovedností a schopnosti týmové spolupráce.
Adaptační proces žáků je zaměřen na zvládnutí přechodu ke střednímu vzdělávání a přijetí
specifik výuky v lyceu žáky z běžných základních škol, mj. sebeorganizace, systém patronů,
způsob sebehodnocení. Prioritou je vytváření bezpečného a motivačního prostředí pro
vzdělávání, k čemuž napomáhají systémově nastavené aktivity, např. každodenní ranní kruh,
adaptační kurz a společné výjezdy. Komunitní charakter školy, malý počet žáků a důsledná
individualizace výuky vytváří optimální podmínky pro studium žáků s různými
vzdělávacími potřebami. K termínu inspekční činnosti se v prvním ročníku vzdělávali 3 žáci
cizinci. V rámci celého výchovně vzdělávacího procesu se průvodcům daří vytvářet
pozitivní třídní vztahy a rozpoznat případné projevy rizikového chování. Při jejich řešení je
účinně využívána spolupráce s poradenskými pracovníky školy, případně externími
odborníky. Přínosné je zapojení školní psycholožky. Prostřednictvím on-line konzultací
a webinářů byla v době distanční výuky posílena podpora žáků při vzdělávání i prevence
v oblasti rizika závislosti na sociálních sítích.
Rozvoj nástrojů pro hodnocení a poskytování zpětné vazby žákům patří ke klíčovým
oblastem školy. Nastavený systém hodnocení podporuje vnitřní motivaci žáků a reflektuje
jejich individuální potřeby. Uplatňované postupy vycházejí z kombinace sumativního
a formativního hodnocení a umožňují komplexní posouzení procesu učení, např. testy
s procentuální úspěšností, průvodky s dosaženou úrovní výstupů z ŠVP v daném předmětu,
sebereflexe učení. Na stanovených cílech a kritériích hodnocení se podílejí průvodci i žáci.
Hodnocení dodržuje zásadu předvídavosti a probíhá v určených obdobích tzv. ověřovacích
týdnech. Klasické hodnocení známkou je nahrazeno průběžným posuzováním pokroku žáka,
jehož nejdůležitějším nástrojem jsou čtvrtletní pohovory žáka s patronem (vybraným
průvodcem). Tyto individuální rozhovory jsou vedeny na základě škálového sebehodnocení
žáka v oblastech rozvoje dovedností, postojů a kompetencí, mj. učení ve vlastní režii, práva
a povinnosti, péče o vztahy a prostředí. Součástí pohovorů je i poskytování popisné zpětné
vazby, reflexe uplynulého období a stanovení vlastních rozvojových cílů ve zvolené oblasti
pro následující čtvrtletí. Výrazným motivačním prvkem uplatňovaného hodnocení je


2020/2021                                    4
přenesení zodpovědnosti za učení na žáka. Pro období distančního vzdělávání byly části
sebehodnocení žáků modifikovány, přičemž partnerské pohovory probíhaly v on-line
prostředí. Celkové hodnocení žáků na vysvědčení je vyjádřeno známkou a doplněno slovním
hodnocením i sebehodnotící škálou žáka.
Výsledky vzdělávání jsou pravidelně vyhodnocovány na jednáních pedagogické rady
a v rámci týdenních porad průvodců. Komplexní hodnotící podklady umožňují v případě
zjištěných studijních problémů poskytovat jednotlivci cílenou podporu, např. individuální
konzultace, rozplánování učiva a hodnocení v náhradním termínu.
Partnerské vztahy lycea jsou i díky distančnímu období vzdělávání postupně utvářeny.
K nejdůležitějším partnerům školy patří zákonní zástupci žáků. V průběhu roku s nimi škola
udržuje stálý kontakt prostřednictvím třídních a tripartitních schůzek, on-line webinářů
a dotazníkových zjišťování, např. monitoring spokojenosti týkající se výuky na dálku.
Navázaná spolupráce se základní školou a některými středními školami napomáhá ke sdílení
zkušeností při realizaci alternativní vzdělávací nabídky.


                                         Závěry
Silné stránky
- uplatňování aktivizačních metod a forem výuky podporuje kreativitu a osobnostní rozvoj
  žáků
- používání formativního způsobu hodnocení a periodického sebehodnocení umožňuje
  sledování individuálního pokroku žáka podle jeho vzdělávacích potřeb
- vstřícné a podporující vzdělávací prostředí s aktivním zapojením žáků do chodu školy
  i procesu učení


Slabé stránky a/nebo příležitosti ke zlepšení
- menší názornost výuky a využívání didaktických pomůcek nebo prezentační techniky,
  včetně práce s různými informačními zdroji
- nižší míra kvalifikovanosti pedagogického sboru


Doporučení pro zlepšení činnosti školy
- více podporovat názornost výuky s využitím didaktických pomůcek, audiovizuální
  techniky a práce s různými informačními zdroji
- zvýšit míru kvalifikovanosti pedagogického sboru
- pokračovat v zajištění optimálního materiálně technického vybavení školy vzhledem
  k deklarovanému zaměření školního vzdělávacího programu ve vyšších ročnících lycea
- rozpracovat koncepční záměry na konkrétně definované cíle v oblasti podmínek
  vzdělávání a řízení pedagogického procesu
- více dbát na jazykovou kulturu ve výuce s ohledem na komunikační situaci, používat
  spisovný jazykový projev při prezentaci samostatných a skupinových úkolů




2020/2021                                   5
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


              Seznam dokladů, o které se inspekční zjištění opírají
 1.     Rozhodnutí MŠMT, č. j. MSMT-28992/2019-5, ve věci zápisu údajů vedených
        v rejstříku škol a školských zařízení u právnické osoby Naše lyceum – střední škola
        s.r.o., Záběhlice, 106 00 Praha 10 ze dne 28. 8. 2019, s účinností od 1. 9. 2019
 2.     Jmenování do funkce ředitelky školy Naše lyceum - střední škola s.r.o. ze dne
        24. 4. 2019, s účinností od 1. 9. 2019
 3.     Školní vzdělávací program, 78-42-M/06 Kombinované lyceum, čtyřleté denní
        studium, platný od 1. 9. 2020
 4.     Školní řád a pravidla pro hodnocení výsledků vzdělávání žáků, Naše lyceum - střední
        škola s.r.o., s platností od 1. 9. 2020, včetně Pokynu k distančnímu vzdělávání ve
        školním roce 2020/2021 ze dne 5. 10. 2020
 5.     Třídní kniha třídy I. NL, školní rok 2020/2021, vedená k termínu inspekce
 6.     Rozvrh vyučovacích hodin třídy I. NL, školní rok 2020/2021
 7.     Školní matrika vedená k termínu inspekce
 8.     Personální dokumentace pedagogických pracovníků vedená k termínu inspekce
 9.     Záznamy z jednání pedagogické rady, školní rok 2020/2021, vedené k termínu
        inspekce
10.     Portfolio výchovného poradenství a primární prevence, školní rok 2020/2021, vedené
        k termínu inspekce
11.     Kniha evidence úrazů vedená k termínu inspekce
12.     Finanční vypořádání dotace ze státního rozpočtu k 31. 12. 2020


                                         Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Pražský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.a@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




2020/2021                                    6
Složení inspekčního týmu a datum vyhotovení inspekční zprávy


Mgr. Petra Stoklasová, školní inspektorka,
                                                    Mgr. Petra Stoklasová v. r.
vedoucí inspekčního týmu

Mgr. Tomáš Šimek, školní inspektor                  Mgr. Tomáš Šimek v. r.


Ing. Ivana Černá, kontrolní pracovnice              Ing. Ivana Černá v. r.


V Praze 10. 6. 2021

Datum a podpis ředitelky školy potvrzující projednání a převzetí inspekční zprávy

Mgr. Štěpánka Rajchlová,                            Mgr. Štěpánka Rajchlová v. r.
ředitelka školy

V Praze 15. 6. 2021




2020/2021                                    7
