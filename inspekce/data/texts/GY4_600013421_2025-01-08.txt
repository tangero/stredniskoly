                                  Česká školní inspekce
                                Jihomoravský inspektorát
                              Šumavská 519/35, 602 00 Brno
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIB-3287/24-B
                                      Sp. zn. ČŠIB-S-666/24-B


Název                               Gymnázium Brno, Elgartova, příspěvková organizace
Sídlo                               Elgartova 689/3, Husovice, 614 00 Brno
E-mail                              office@gymelg.cz
IČO                                 00 558 974
Identifikátor                       600 013 421
Právní forma                        příspěvková organizace
Zastupující                         Mgr. Petra Šperková
Zřizovatel                          Jihomoravský kraj
Místo inspekční činnosti            Elgartova 689, Husovice, Brno
Inspekční činnost na místě          8. 1. 2025 − 10. 1. 2025

Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b), c) školského zákona.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                    Charakteristika
Gymnázium Brno, Elgartova, příspěvková organizace (dále škola) vykonává činnost střední
školy a školní jídelny - výdejny. Ke dni inspekční činnosti se ve škole vzdělávalo ve 12
třídách 360 žáků (nejvyšší povolený počet) v denní formě oboru vzdělávání 79-41-K/41
Gymnázium (čtyřleté). Škola poskytovala podporu 35 žákům se speciálními vzdělávac ími
potřebami, a šesti žákům s odlišným mateřským jazykem. Vzdělávání žáků probíhá
v samostatné budově.
V rámci školního stravování nabízí žákům školní jídelna – výdejna obědy výběrem ze dvou
nabízených jídel.


                          Hodnocení podmínek vzdělávání
Ředitelka školy je ve vedoucí pracovní pozici třetí šestileté období a při řízení školy vychází
ze své koncepce rozvoje gymnázia v období 2023 - 2029. Vedení školy se daří naplňovat
cíle v oblasti výchovy a vzdělávání žáků, jejich komplexního osobnostního rozvoje včetně
partnerského klimatu školy s důrazem na vzájemný respekt všech účastníků vzdělává ní.
Ředitelka školy vhodně delegovala některé kompetence na své dva zástupce. Od poslední
inspekční činnosti vedení školy zajistilo kvalitní a rychlý způsob přenosu informací i jejich
sdílení, a to se příznivě promítá do agendy školy. Škola využívá mimo vnitřní informač ní
platformy ještě hlavní školní systém, kde jsou požadovaným způsobem informováni žáci
i jejich zákonní zástupci o průběhu a výsledcích vzdělávání.
Kontrolní a řídící činnost se opírá v dostatečné míře o hospitace, které jsou vedením
školy plánovitě organizovány a efektivně využívány k doporučení společných řešení pro
zkvalitnění práce učitelů. Další vzdělávání pedagogických pracovníků je uskutečňová no
podle stanoveného plánu a pravidelně se využívá i vzdělávání pro celou sborovnu např.
v oblasti umělé inteligence. Pedagogové si předávají zpětnou vazbu z účasti na jednotlivýc h
druzích vzdělávání pro sdílení dobré praxe. Adaptace nových pedagogů je efektivně
nastavena a uvádějící učitelé postupují podle metodických pokynů s odpovídajícím dopadem
do rozvoje začínajících pedagogů.
Pedagogičtí pracovníci se podílejí na rozvoji školy zejména prostřednictvím činnosti
předmětových sekcí, které mimo plánování organizačních záležitostí jako například soutěží
nebo olympiád, kladou důraz i na vlastní průběh vyučování, zejména v oblasti využití
aktivizujících metod a forem výuky a rozvoje kritického myšlení. Konkrétní dopad těchto
činností ale nebyl ve sledované výuce zaznamenaný v odpovídajícím rozsahu. Dále řeší
podporu žáků ohrožených školním neúspěchem. Přetrvávajícím nedostatkem jsou
nesjednocená kritéria a postupy hodnocení výsledků vzdělávání v rámci zmiňova nýc h
předmětových sekcí.
Příznivý vliv na utváření pozitivního klimatu ve škole mají vrstevnické preventivní aktivity
– peer program podporující rozvoj spolupráce a nastavení proaktivní školní atmosféry, učí
žáky empatii a rozvíjí u nich komunikaci i týmovou spolupráci. Vedení školy usiluje
o zpětnou vazbu od žáků i pedagogů. Každý rok jsou jim předkládány evaluační dotazníky,
na jejichž výsledky vedení školy adekvátně reaguje, což se příznivě promítá do chodu školy.
Školní poradenské pracoviště, jehož organizace i personální obsazení je standardní,
poskytuje odpovídající poradenskou péči nejen žákům se speciálními vzdělávac ími
potřebami, ale také zákonným zástupcům a pedagogům. Vedení školního poradenského
pracoviště zaštiťuje ředitelka školy, která má o jeho činnosti dobrý přehled. Aktuální


                                             2/8
informace o konkrétních potřebách jednotlivých žáků jsou projednávány na pravidelnýc h
schůzkách členů školního poradenského pracoviště a předávány vyučujícím na jednání
pedagogické rady a pravidelně v průběhu školního roku také prostřednictvím e-mailové
komunikace. Se zákonnými zástupci výchovná poradkyně osobně hovoří především v rámci
třídních schůzek. Ve škole nebyli v době inspekční činnosti identifikovaní mimořád ně
nadaní žáci. I když škola pracuje s nadanými žáky a těmi co mají zájem o některý
z předmětů, jde o činnost spíše intuitivní. Mají možnost se realizovat v soutěžích a školních
olympiádách nebo se podílet na vrstevnické práci jako tzv. peeři. Školní psycholožka řeší
převážně individuální požadavky žáků, okrajově se zabývá klimatem ve třídách. Žáci
s odlišným mateřským jazykem, mají možnost kdykoliv využít individuální konzultace
s jednotlivými pedagogy. Metodik prevence kromě své standardní práce vede žákovský peer
tým. Rozsah činností tohoto týmu je velmi bohatý. Mimo základních preventivních akcí žáci
sdružení do týmu pomáhají například při organizaci dnů otevřených dveří, školního plesu
nebo dalších školních aktivit. Základem práce tzv. peerů je ale práce se samotnými žáky
školy, která začíná již na adaptačních kurzech prvních ročníků. Žáci, kteří se do peer týmu
přidají procházejí každoročním proškolením a dalšími vzdělávacími programy. Tým
využívá vlastní klubovnu.
Ve spolupráci se zřizovatelem vedení školy obnovuje a modernizuje materiální podmínky
vzdělávání. Ve třech třídách byly instalovány velkoplošné dotykové panely a učebny
informatiky byly v poslední době obnoveny a doplněny o 3D tiskárnu. K financování nově
zakoupených notebooků využila škola dotační prostředky. Výškově nastavitelný žákovský
nábytek, relaxační zákoutí i vysoké stoly a sedací nábytek umístěný na chodbách umožňují
žákům zdravé sezení a změnu ve stereotypu sezení. Prostorné, čisté třídy a motiva č ně
vyzdobené chodby s množstvím informací o aktivitách školy, uskutečněných projektech
a nabízených akcích pro žáky vytváří podnětné a příjemné prostředí. Odborné učebny jsou
pro své zaměření účelně vybaveny.
Odpovídajícím způsobem se škola také věnuje vytváření bezpečného prostředí a prevenci
rizik. S nastavenými pravidly pro zajišťování bezpečnosti a ochrany zdraví jsou žáci
pravidelně seznamováni. V posledním období se počet úrazů významně nezvyšuje, jedná
se převážně o drobné úrazy v rámci výuky tělesné výchovy ve spojitosti s míčovými hrami.
Vedení školy se rozborem úrazovosti zabývá a nastavuje opatření pro snižování rizik vzniku
úrazu.


                          Hodnocení průběhu vzdělávání
Převážná většina sledovaných hodin byla odpovídajícím způsobem připravena jak po stránce
odborné, tak i obsahové. Žáci dodržovali nastavená pravidla, výuka nebyla narušována
kázeňskými problémy a pedagogové uplatňovali princip přiměřenosti a srozumitelnos ti
využívaných didaktických činností. Vhodně byly do výuky zařazovány skupinové práce,
aktivizační metody podpořené různými aplikacemi, případně byla využita frontální výuka
doplněná vzájemným dialogem nebo žákovskými prezentacemi. Převažovalo efektivní
využívání didaktické techniky nejen na straně učitelů, ale i samotných žáků. V části
sledované výuky však stereotypní didaktické postupy nevytvářely vhodné podmínky
pro aktivní zapojení žáků do výuky. Méně efektivní byla podpora žáků nadaných nebo
projevujících zvýšený zájem o určitý vzdělávací obsah přímo ve výuce. V nedostatečné míře
vyučující využívali diferenciaci výuky s ohledem na různé individuální schopnosti, nadání
a zájem žáků. Jen ojediněle byli žáci vedeni k reflexi výuky ve vztahu k vlastnímu učení
nebo sebehodnocení či vrstevnickému hodnocení. Velká část učitelů v závěrečné fázi



                                            3/8
hospitovaných hodin opomíjela shrnutí probraného učiva, dosažení vzdělávacích cílů
a vyhodnocení práce žáků s ohledem na jejich dosažený pokrok.
Ve sledované oblasti Jazyk a jazyková komunikace se hodiny v českém jazyce a literatuře
vyznačovaly velkou mírou metodické vytříbenosti, kvalitní aktivizací i zapojením žáků
do hodnotících činností. Jasně definovaný cíl hodiny spolu s promyšlenou prací s textem
v hodinách jazykových i literárních vedly k prohloubení čtenářské gramotnosti. Badatelský
úkol propojený s kreativním tvořením textu podpořil v hodině zaměřené na komunikač ní
výchovu rozvoj kompetencí k řešení problémů spolu s možností řešit úkoly originá lním
způsobem včetně obdržení vrstevnické zpětné vazby. Hodiny cizích jazyků probíhaly
s ohledem na pokročilost žáků maximálním možným rozsahem v cílovém jazyce, panovala
v nich živá a činorodá atmosféra. V hodinách anglického jazyka žáci prokazovali dobrou
znalost cizího jazyka, byli schopní jazykově správně vést rozhovory i řešit různá problémová
cvičení. Komunikační a sociální dovednosti žáků byly vhodně rozvíjeny za pomoci
kooperativních činností, které se účelně prolínaly celou výukou cizího jazyka. Učivo bylo
předáváno ve větší míře na žáky a ti byli schopni vést i obsahově náročnější konverzaci,
ale ne vždy se dařilo všechny odpovídajícím způsobem zapojit do průběhu výuky. Do hodin
dalších cizích jazyků (německého, francouzského) bylo zahrnuto efektivní opakování učiva
před testováním, kde mohli žáci bez obav a po zpětné vazbě vypracovat testové úkoly.
Sledované hodiny se mimo testování věnovaly konverzaci ve dvojicích či skupinách což
vedlo k prohlubování komunikačních kompetencí. Hospitovaná výuka matematiky byla
stěžejně postavena na samostatné práci žáků. Žáci využívali jako oporu pracovní listy
a kalkulátory. V průběhu hodin pedagogové individuálně poskytovali podporu žákům, kteří
projevovali zájem, případně vizuálně kontrolovali žákům práce a poskytovali jim zpětnou
vazbu. Efektivně zde bylo využito digitální edukační prostředí. V navštívených hodinách
předmětů vzdělávací oblasti Člověk a příroda převládal frontální způsob výuky. Sporadicky
byla zařazena činnost žáků ve dvojicích nebo ve skupinách, při které by se využila jejich
spolupráce a vzájemná komunikace. Průběžně docházelo k využívání mezipředměto výc h
vztahů a k efektivnímu propojení učiva s reálnými situacemi, které vzbuzovaly zájem žáků.
Spíše výjimečně pedagogové zařazovali činnosti aktivizující žáky, jako je práce s různými
informačními zdroji za účelem vyhledávání, zpracování a uplatňování informac í
při vzdělávání. Didaktickou techniku využívali při výuce zejména pedagogové především
pro obrazovou projekci výukových materiálů. Pro názornost byly vhodně aplikovány
rozmanité pomůcky, pracovní listy i krátká videa, které podněcovaly žáky k logickému
uvažování a posilovaly jejich motivaci k učení. Výuka chemie byla velmi dobře podpořena
cvičením probíhajícím v odborné učebně. Žáci zde pracovali ve dvojicích, aktivně řešili
praktické úkoly, se zájmem interpretovali a hodnotili výsledky své činnosti. V převážné části
sledované výuky vzdělávací oblasti Člověk a společnost stejně jako Člověk a umění
vyučující účelně střídali různé pedagogické strategie, uplatňovali mezipředmětové vztahy
a učivo žákům předkládali v širších souvislostech. Žáci tak byli vhodným způsobem
aktivizováni, vedeni k propojení historického poznání se současným světem a měli dostatek
podnětů k rozvoji kritického myšlení. Komunikační dovednosti žáků byly účelně
podporovány prostřednictvím žákovských prezentací, vzájemného dialogu či prací
ve skupině. Část výuky však probíhala formou frontálního výkladu, kdy výrazně převládala
aktivita učitele a žáci tak měli jen minimum příležitostí k zapojení do výuky, uplatnění
tvořivosti při řešení úkolů a posilování klíčových kompetencí. Výuka pohybových aktivit
ve vzdělávací oblasti Člověk a zdraví probíhala za jasně nastavených cílů, se kterými
se pracovalo v průběhu i závěru hodin včetně jejich zhodnocení. V hodinách
se po pozvolném rozehřátí organismu přešlo k dynamickým cvičením ve skupinkách
s originálními prvky, podle úrovně jednotlivých žáků. Ti byli v hodinách velice aktivní
a vše probíhalo zároveň hravou i zábavnou formou.


                                            4/8
                          Hodnocení výsledků vzdělávání
Úroveň znalostí a dovedností žáků učitelé pravidelně ověřují, využívají k tomu obvyklé
evaluační nástroje, nejčastěji ústní či písemné zkoušení. Prostřednictvím komplexnějš íc h
seminárních prací, které žáci zpracovávají většinou v rámci volitelných předmětů, pak
ověřují schopnost získané poznatky aplikovat v širších souvislostech. Možnosti externího
nebo interního testování výsledků vzdělávání škola systematicky nevyužívá. Pravidla pro
hodnocení vzdělávacích výsledků žáků, která jsou ve školním řádu stanovena velmi obecně,
konkretizují jednotliví pedagogové zejména podle vlastních potřeb vyučovaného předmětu
jen dílčím způsobem využívají pravidla nastavená v jednotlivých předmětových sekcích.
Jednotlivé předmětové sekce se jejich sjednocováním zabývají jen v omezené míře.
Vzdělávací výsledky žáků vykazují dlouhodobě výbornou úroveň, ale dílčí nedostatky
se projevily v průběhu výuky, především v práci s nadanějšími žáky, kde nebyla účelně
využívána diferenciace zadávaných úkolů. Výsledky vzdělávání žáků na úrovni tříd
i jednotlivců škola průběžně sleduje, pravidelně je pak vyhodnocuje na jednání pedagogické
rady. Žáky s rizikem školního neúspěchu se pedagogům daří včas identifikovat a poskytnout
jim adekvátní podporu, většinou formou individuálního přístupu ve výuce nebo
poskytováním konzultací a doučování podle jejich potřeby. O účinnosti systému podpory
svědčí velmi dobré výsledky, kterých žáci dosahují v průběhu studia i při jeho ukončování
maturitní zkouškou.
Celkové výsledky na konci klasifikačního období byly v posledních třech letech stabilní.
Počet neprospívajících byl opakovaně velmi nízký a pohyboval se v jednotkách žáků,
průměrně neprospělo jen 0,3 % žáků. Školní neúspěch jednotlivců v mnoha případech
souvisel s jejich nepravidelnou docházkou do školy. Průměrná absence žáků se v uvedeném
období postupně mírně zvyšovala, ve školním roce 2023/2024 činila 149 hodin za školní rok
(pro srovnání ve školním roce 2021/2022 to bylo 125 hodin). Škola docházku žáků důsledně
sleduje a pravidelně vyhodnocuje, přesto se tento negativní trend nepodařilo doposud zvrátit.
K eliminaci nepravidelné docházky žáků má škola mimo jiné ve školním řádu stanovenu
minimální hranici přítomnosti ve vyučovacím předmětu. Při jejím překročení
je v kompetenci učitele, zda využije možnosti doplňujícího přezkoušení žáků. Způsob
uplatňování tohoto opatření však doposud k výraznějšímu snížení absence nevedl. Případy
závažnějšího rizikového chování žáků škola řešila ojediněle, sníženým stupněm z chování
hodnotila žáky jen zcela výjimečně.
Výsledky žáků při ukončování vzdělávání maturitní zkouškou si v období od poslední
inspekční činnosti udržely velmi dobrou úroveň. Všichni žáci, kteří v tomto období zkoušku
konali, byli úspěšní s výjimkou školního roku 2021/2022, kdy 3,4 % žáků neuspělo
v profilové části maturitní zkoušky. Ve společné části maturitní zkoušky škola vykazova la
opakovaně lepší výsledky než většina obdobných škol v České republice. Celková průměrná
hrubá neúspěšnost žáků u maturitní zkoušky byla v poslední třech letech velmi nízká, činila
1,5 %.
Škola vhodně podporuje rozvoj nadání nebo zájmu žáků. Prostřednictvím mnoha školních
a mimoškolních aktivit vytváří příležitosti k rozšiřování znalostí, dovedností a klíčovýc h
kompetencí. Naplňování školního vzdělávacího programu a mezipředmětové propojení
škola zajištuje nejen prostřednictvím běžné výuky, ale pravidelnou realizací řadou dalších
aktivit, exkurzí, výukových programů, přednášek, besed, tuzemských i zahranič níc h
výjezdů, sportovních kurzů apod. K účinné podpoře přírodovědné gramotnosti žáků patří
každoroční několikadenní terénní projektová výuka, v rámci aktivit nepovinného předmětu
tvůrčí psaní se mohou žáci realizovat v oblasti umění. Mezi nejvíce ceněné patří autorská
čtení osobností současné české literatury pořádaná každoročně napříč brněnskými gymnázii,


                                            5/8
na kterých mají možnost zaujmout také tvůrci z řad studentů. Tradici má také festival Den
poezie, který probíhá v improvizované kavárně na půdě školy, která je určená i pro širší
veřejnost. Spolupráce s městskou částí v oblasti dramatické výchovy je završena dvěma
divadelními představeními v kině Sibiř. V rámci výuky anglického jazyka jsou žáci
připravováni ke složení mezinárodních jazykových zkoušek různé úrovně Společného
evropského referenčního rámce pro jazyky, počet úspěšných žáků u této zkoušky
se každoročně zvyšuje. Některé aktivity vznikají z podnětů žáků, v rámci projektu „Načase“,
kdy sami žáci organizují přednášky na aktuální témata, v letošním školním roce to byla
problematika klimatické změny. Žákům se zájmem o další rozvoj v jednotlivých předmětech
učitelé poskytují účelnou podporu při přípravě na vědomostní soutěže. Úspěchy sklízí
zejména v dějepisných soutěžích československých gymnázií, krajské dějepisné olympiádě,
logické nebo matematické internetové olympiádě, celostátním kole konverzační soutěže
v ruském jazyce, středoškolském poháru ve florbale, celostátním kole SUDOKU atd.
V rámci studia jazyků pořádá škola zahraniční poznávací a vzdělávací zájezdy např.
do Anglie, Francie a Itálie tzv. kulturně-historický. Na mezinárodní úrovni spolupracuje
s gymnázii v Rakousku, Německu a Maďarsku.


                                         Závěry
Vývoj školy
– Pořízení digitálních učebních pomůcek pro rozvoj digitálních kompetencí.
– Zavedení školního informačního systému pro přenos a sdílení informací.
– Vybavení učeben, rekonstrukce kabinetů.
– Výškově nastavitelný žákovský nábytek, odpočinková relaxační – zákoutí, vyvýšené
  stoly a sedací nábytek umístěný na chodbách.
Silné stránky
– Kvalitní a inspirativní výuka vzdělávacího oboru český jazyk a literatura podpořená
  atraktivními školními a mimoškolními aktivitami se pozitivně promítá do výsledků
  vzdělávání. (4.1)
– Výsledky žáků dosahované při ukončování vzdělávání maturitní zkouškou jsou
  dlouhodobě na velmi dobré úrovni. (5.2)
– Žáci v rámci vrstevnické preventivní aktivity – peer programu podporují rozvoj
  spolupráce, zlepšují školní atmosféru, učí se empatii a rozvíjí své klíčové kompetence,
  jako jsou komunikace a týmová spolupráce. (6.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky
– Využívané pedagogické strategie v části sledovaných hodin neumožňovaly žákům
  aktivně se zapojit do výuky a uplatňovat tvořivé myšlení při řešení problémů. (4.2)
– V průběhu výuky nebyla odpovídajícím způsobem uplatňována diferenciace učiva
  směrem k nadanějším žákům a nevyužita zůstávala i možnost jejich práce s více
  informačními zdroji ve výuce. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz


                                            6/8
Doporučení pro zlepšení činnosti školy
– Motivovat pedagogy k využívání takových učebních strategií, které zvýší zájem žáků
  o studium, napomůže prohloubit i ukotvit jejich dovednosti a klíčové kompetence.
– V průběhu vzdělávání důsledně využívat možnosti diferenciace učiva zejména směrem
  k nadanějším žákům nebo žákům se zvýšeným zájmem o předmět (zadáváním
  specifických či gradovaných úkolů).
– Vytvářet žákům ve výuce více příležitostí         k vyhledávání   informací   z různých
  informačních zdrojů.
– V rámci předmětových sekcí jednoznačně nastavit a sjednotit kritéria i postupy hodnocení
  výsledků vzdělávání, po určitém časovém období vyhodnotit jejich reálnost.


                                   Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 15 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Výpis z rejstříků škol a školských zařízení, tisk ze dne 10. 1. 2025
 2.   M8, výkaz o střední škole podle stavu ke 30. 9. 2024 ze dne 8. 1. 2025
 3.   Koncepce rozvoje gymnázia v období 2023 - 2029
 4.   Školní vzdělávací programy platné ve školním roce 2024/2025
 5.   Školní řád, Pravidla pro hodnocení výsledků vzdělávání žáků s účinností
      od 1. 1. 2024
 6.   Zápisy z jednání pedagogické rady ve školním roce 2023/2024 a 2024/2025
 7.   Zápisy z jednání předmětových sekcí ve školním roce 2023/2024 a 2024/2025
 8.   Rozvrh hodin platný ve školním roce 2024/2025
 9.   Školní informační systém (školní matrika, průběžné výsledky vzdělávání žáků,
      přehledy celkových výsledků vzdělávání za školní roky 2021/2022, 2022/2023
      a 2023/2024)
10.   Dokumentace školního poradenského pracoviště vedená ve školních letech
      2023/2024 a 2024/2025
11.   Hospitační záznamy vedení školy ve školních rocích 2023/2024 a 2024/2025
12.   Další vzdělávání pedagogických pracovníků ve školním roce 2023/2024 a 2024/2025
13.   Kritéria klasifikace jednotlivých pedagogů pro školní rok 2024/2025
14.   Náplň práce uvádějícího učitele ve školním roce 2024/2025
15.   Evaluační dotazníky pro žáky a pedagogy



                                           7/8
16.   Výroční zprávy školy za školní roky 2021/2022, 2022/2023 a 2023/2024
17.   Doklady o nejvyšším dosaženém vzdělání pedagogických pracovníků (vzorek)
18.   Smlouva o zajištění školního stravování uzavřená dne 31. 5. 2018 ve znění dodatků
      č. 1 až číslo 4 platného od 1. 9. 2024
19.   Dokumentace k hodnocení finančních podmínek a školního stravování
20.   Dokumentace k zajištění zdraví a bezpečnosti žáků ve školních letech 2023/2024
      a 2024/2025
21.   Inspekční zpráva Čj. ČŠIB-1677/19-B


                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 PhDr. Jiří Wasserburger, školní inspektor, vedoucí inspekčního týmu
 Ing. Alena Svobodová, školní inspektorka
 Ing. Lenka Skotáková, školní inspektorka
 Mgr. Dana Karpíšková, školní inspektorka
 Mgr. Milan Heroudek, školní inspektor
 Bc. Olga Karmazínová, kontrolní pracovnice
3. 2. 2025




                                          8/8
