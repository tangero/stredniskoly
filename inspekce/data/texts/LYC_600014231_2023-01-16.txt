CSI0X00B0CLT
Počet listů: 10




                                    Česká školní inspekce
                                  Jihomoravský inspektorát
_________________________________________________________________________________________________________ ___




                         IN S P E K Č N Í ZP R ÁVA
                                           Čj. ČŠIB-55/23-B


Název                                Střední průmyslová škola Edvarda Beneše a obchodní
                                     akademie Břeclav, příspěvková organizace
Sídlo                                nábř. Komenského 1126/1, 690 25 Břeclav
E-mail                               skola@spsbv.cz
IČO                                  60680342
Identifikátor                        600014231
Právní forma                         příspěvková organizace
Zastupující                          Mgr. Jiří Uher
Zřizovatel                           Jihomoravský kraj
Místo inspekční činnosti             nábř. Komenského 1126/1, Sovadinova 537/6,
                                     Národních hrdinů 3144/22D, Bří. Mrštíků 3090
                                     a 2202/4, Břeclav
Inspekční činnost na místě           16. 1. – 18. 1. a 20. 1. 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                    Charakteristika
Střední průmyslová škola Edvarda Beneše a obchodní akademie Břeclav, příspěvková
organizace (dále „škola“) vykonává činnost střední školy, domova mládeže a školní jídelny.
V době inspekční činnosti probíhalo vzdělávání v celkem 11 oborech vzdělání, a to
v tříletých oborech středního vzdělání s výučním listem Elektromechanik pro zaříze ní
a přístroje, Strojní mechanik, Elektrikář-silnoproud, Obráběč kovů a Kadeřník (dále „tříleté
obory“), ve čtyřletých oborech středního vzdělání s maturitní zkouškou Strojírenství,
Elektrotechnika, Mechanik elektrotechnik, Provoz a ekonomika dopravy a Obchodní
akademie (dále „čtyřleté obory“) a Podnikání (dále „nástavbové studium“).
Ke dni 30. 9. 2022 bylo ve škole vzděláváno v denní formě celkem 898 žáků a v dálkové
formě 55 žáků (v nástavbovém studiu). Od poslední inspekční činnosti v roce 2014 došlo
celkově k poklesu počtu žáků, ale za poslední tři roky se počet žáků mírně zvýšil (asi
o 10 %). Postupně vzrůstající tendence je patrná u čtyřletých oborů, u tříletých oborů je počet
žáků meziročně srovnatelný. V době inspekční činnosti škola vzdělávala zhruba 4 % žáků
se speciálními vzdělávacími potřebami (dále „SVP“) a 1,7 % cizinců.
Vzdělávání a školské služby jsou poskytovány v Břeclavi na šesti pracovištích. Žákům
školy, ale i dalším zájemcům poskytuje v blízkosti hlavní školní budovy ubytovací služby
domov mládeže. V době inspekční činnosti zde bylo ubytováno 47 žáků. Školní stravování
je zajišťováno školní jídelnou.


                          Hodnocení podmínek vzdělávání
Ředitel školy (dále „ředitel“) působí na vedoucím pracovním místě od roku 2021.
Na základě analýzy celkového stavu školy provedené během prvního roku svého působení
formuloval v koncepci základní vizi a hlavní priority rozvoje školy. Při její tvorbě
spolupracoval s širším vedením školy. O strategických cílech komunikoval se zřizovate le m
školy, se zaměstnanci je sdílel na společném setkání. Část koncepčních úkolů se daří
postupně realizovat, zejména v oblasti propojení školy s firemním prostředím. Také v zájmu
sjednocení a součinnosti všech pracovišť školy přijal ředitel řadu opatření, propojil
předmětové a oborové komise a zřídil novou funkci zástupce ředitele pro praktické
vyučování (napříč všemi obory i pracovišti). Účinnost těchto kroků nebyla vedením školy
doposud vyhodnocena. Koncepční záměry školy však dostatečně nereflektují podprůměrné
výsledky žáků některých oborů vzdělání a jen minimálně se zaměřují na zkvalitňo vá ní
pedagogického procesu.
V systému řízení školy ředitel v souladu s koncepčním záměrem rozšířil delegované
kompetence a odpovědnost na několik svých zástupců, organizační struktura odpovídá
velkosti a podmínkám školy. V rámci tzv. širšího vedení, do kterého zapojil také další
pedagogické pracovníky, především vedoucí předmětových a oborových komisí, pravidelně
společně projednávají stav v jednotlivých oblastech činnosti školy. Kontrolní systém je
převážně funkční, proces sledování a vyhodnocování kvality průběhu vzdělávání však není
dostatečně efektivní, což se projevilo v dílčích nedostatcích sledovaných ve výuce během
inspekční činnosti. Hospitační činnost je plně v kompetenci zástupců ředitele a probíhá podle
plánu, který je stanoven spíše obecně bez konkrétního cíle nebo zaměření a nereaguje tak
plně na potřeby školy. Vyhodnocování úrovně vzdělávacího procesu a poskytovaní zpětné
vazby k práci pedagogů není systematické a nevede k výraznějšímu pozitivnímu posunu
v kvalitě průběhu vzdělávání. Přínosnou změnou je využití digitálních technologií pro
zefektivnění přenosu informací mezi všemi aktéry vzdělávání (jednotné elektronické


                                             2/10
systémy pro všechny pracoviště školy). Ředitel komunikuje se Studentským parlamente m,
jehož prostřednictvím se žáci mohou vyjadřovat k chodu školy, předávat podněty pro jeho
zlepšení a zapojovat se do organizace školních akcí. Přestože vedení školy tuto aktivitu
podporuje, doposud se nepodařilo zkoordinovat činnost všech pracovišť školy a do práce
Studentského parlamentu se zapojili zástupci jen části tříd.
Vedení školy usiluje o zajištění kvalitních personálních podmínek, většina pedagogů je
kvalifikovaných, s příslušnou odborností pro předmět, který vyučují. Podmínky pro jejich
vzájemnou spolupráci jsou vytvořeny především v rámci předmětových a oborových komisí,
které se pravidelně schází. Vzhledem k velikosti školy pedagogická rada uskutečňuje svá
jednání zvlášť na jednotlivých pracovištích. Pro společná setkávání všech pedagogů vytváří
ředitel příležitost několikrát za rok s cílem posilovat zdravé školní klima a sounáležito st
(v letošním školním roce to byly např. teambuildingové aktivity, zahajovací porada apod.).
Menší pozornost je věnována cílené podpoře sdílení pedagogických dovedností a zkušeností,
což se negativně projevilo v rozdílné úrovni pedagogické práce jednotlivých vyučujíc íc h
sledované v průběhu inspekční činnosti. Vzájemné hospitace ani jiná forma předávání dobré
pedagogické praxe nejsou aktuálně ve škole realizovány. Aktivita pedagogů v oblasti
vlastního profesního rozvoje je různá, pouze část pedagogů se pravidelně vzdělává a získané
poznatky dokáže v pedagogické práci uplatnit. Další vzdělávání pedagogických pracovníků
probíhá na základě jejich individuálních plánů a vychází především z aktuální vzdělávac í
nabídky. Jeho zaměření neodpovídá v plné míře potřebám školy. Ve školním roce 2021/2022
byly vzdělávací aktivity zaměřeny nejčastěji oborově, s výjimkou společného vzdělává ní
v oblasti práce se žáky se SVP nebo prevence rizikového chování. Jen ojediněle se
pedagogové zaměřovali na nové trendy v oblasti didaktiky. Začínajícím učitelům je
poskytována podpora pouze formou konzultací s vedoucími pracovníky či pedagogy stejné
odbornosti, bez systematického metodického vedení např. uvádějícím učitelem.
Poradenské služby ve škole jsou zabezpečeny školním poradenským pracovištěm pod
vedením zástupce ředitele. Jeho činnost zajišťuje tým výchovných poradkyň, metodiček
prevence a kariérové poradkyně. Od poslední inspekční činnosti došlo k provázanosti a lepší
spolupráci všech členů školního poradenského pracoviště, kteří se pravidelně schází,
společně sdílí a řeší aktuální problémy. Výchovné poradkyně koordinují vzdělávání žáků
se SVP a poskytují pedagogům školy potřebné informace, přesto někteří vyučující neměli
o těchto žácích a jejich podpůrných opatřeních přesný přehled. Aktivně přistupuje škola
k začlenění žáků cizinců do kolektivu tříd. K překonání jazykové bariéry a k pochopení
kulturních rozdílů proběhla například akce "Den s ukrajinskými žáky", žákům s problémy
při zvládání českého jazyka je nabízeno doučování z tohoto předmětu. Ve sledované výuce
však účelnost poskytované podpory cizincům ze strany jednotlivých pedagogů vykazova la
rozdílnou úroveň. Škola pro žáky organizuje různé preventivní aktivity, v případě potřeby
realizuje cílené intervenční programy. Rezervy jsou v práci s třídními kolektivy, která
probíhá převážně jen na adaptačních kurzech a dalších mimoškolních akcích, pravidelné
třídnické hodiny nejsou ve škole realizovány. Vzhledem k tomu, že v několika
hospitovaných hodinách byly zaznamenány kázeňské problémy žáků, bylo by vhodné
preventivní práci s třídními kolektivy zefektivnit. Dostatečná pozornost je věnována
kariérovému poradenství. Žákům je poskytována pomoc v případě změny oboru vzdělává ní,
volby dalšího studia nebo profesního uplatnění.
Vedení školy průběžně vyhodnocuje stav materiálních podmínek pro vzdělává ní,
ve spolupráci se zřizovatelem a dalšími partnery usiluje o jejich zkvalitňování. Účelně
k tomu využívá různé zdroje financování, kromě doplňkové činnosti, projektů, dotačních
programů, to jsou sponzorské dary partnerských firem (jedna z nich je generálním partnerem
školy). Zlepšilo se vybavení školy digitálními technologiemi, zřízeny byly odborné učebny


                                           3/10
odpovídající moderním trendům příslušných oborů (robotizace, virtuální realita). Také část
dílen pro praktické vyučování byla zmodernizovaná a vybavená kvalitními přístroji
a nástroji. Část prostor a vybavení školy i domova mládeže však zatím zůstává zastaralá
a méně podnětná.
Dlouhodobá spolupráce s mnoha profesními a sociálními partnery příznivě ovlivňuje
vzdělávání žáků, vytváření další vzdělávací nabídky a příležitosti dobře využite lné
pro budoucí profesní uplatnění žáků. Vedení školy věnuje cílenou pozornost organizac i
praktického vyučování, která je založena na stabilních partnerských vztazích s firma mi
v regionu a pozitivně ovlivňuje osvojování odborných kompetencí žáků. Pro kontakt
s reálným prostředím výroby se uskutečňuje řada odborných exkurzí, přednášek a seminář ů,
kterých se účastní jak žáci, tak učitelé. Funkční je spolupráce se sdružením rodičů žáků.
Přínosná pro získávání sociálních kompetencí žáků je spolupráce s partnerskou školou
na Slovensku. Škola s místními organizacemi participuje také v rámci projektů (propagace
technických oborů u žáků základní školy), volnočasových aktivit žáků nebo prevence
rizikového chování.


                          Hodnocení průběhu vzdělávání
Průběh vzdělávání byl hodnocen ve vyučování teoretickém i praktickém (formou odborného
výcviku, učební praxe i cvičení), a to napříč všemi třídami a obory vzdělání.
Praktické vyučování probíhalo ve školních dílnách, pracovištích a odborných učebnách,
jejichž materiální vybavení odpovídalo nárokům jednotlivých oborů vzdělání. Žáci měli
dobře osvojená pravidla práce. Vzdělávací obsah vhodně navazoval na teoretické znalosti
žáků. V převážné části sledované výuky žáci pracovali se zájmem, většinou samostatně nebo
ve dvojicích. Příkladná byla kooperativní práce žáků na společném projektu v předmětu
cvičná kancelář. Vyučující se žákům věnovali individuálně nebo skupinově, vedli je
k dodržování technologických postupů a zásad bezpečnosti a ochrany zdraví. Průběžně jim
poskytovali zpětnou vazbu ke kvalitě jejich práce, vhodně využívali chybu jako nástroj e
v procesu učení. Po důkladné instruktáži pracovali žáci na zadaných, převážně stejných
úkolech, diferenciace spočívala většinou v rozdílném času k plnění úkolu podle
individuálních schopností žáků. V některých případech vyučující zohledňovali potřeby žáků
se SVP a umožňovali jim např. častější střídání činností. Kromě odborných kompetencí byly
v průběhu praktického vyučování vhodně rozvíjeny i kompetence klíčové (sociální,
pracovní).
Teoretické vyučování se vyznačovalo rozdílnou efektivitou v závislosti na uplatněnýc h
výchovně- vzdělávacích strategiích. Jen v části výuky se dařilo žáky vhodně motivo vat
k aktivní práci, ti až na výjimky dodržovali nastavená pravidla a plnili zadané úkoly.
Projevovali zájem o vzdělávací obsah, při práci dokázali úspěšně aplikovat získané
teoretické znalosti a praktické zkušenosti a měli dostatek příležitostí komuniko vat.
Na zvládnutí zadaných úkolů měli vždy dostatek času, učitelé průběžně ověřovali jejich
porozumění probíranému učivu a poskytovali jim potřebnou podporu. Digitální technolo gie
byly účelně využívány vyučujícími ke zvýšení názornosti učiva, méně často měli možnost
je ve výuce využít samotní žáci. V části sledovaného teoretického vyučování však převládly
stereotypní činnosti žáků s absencí aktivizačních metod. Žáci v takových vyučovac íc h
hodinách neměli dostatek příležitostí rozvíjet klíčové kompetence. Příležitost ke komunikac i
dostávali jen prostřednictvím řízeného rozhovoru s učitelem, do kterého se zapojovali jen
někteří, část žáků zůstávala pasivní. Jen ojediněle byli vedeni ke spolupráci, účelná
skupinová práce byla sledována výjimečně. Nedostatečně bylo podněcováno kritické


                                            4/10
myšlení žáků, poznatky jim byly předkládány hotové, chyběla vhodná podpora žáků pro
hledání či porovnávání vlastního řešení, formulování závěrů nebo vzájemnou diskuzi. Žáci
nebyli cíleně vedeni k vyhledávání a využívání informací z různých zdrojů, většinou měli
možnost pracovat jen s učebnicemi. Méně účelná byla práce se vzdělávacím cílem, chybělo
zapojení žáků do vyhodnocení jeho naplnění. Sebehodnocení nebo vzájemné hodnocení
práce žáků nebylo většinou využito. V nedostatečné míře byla uplatňována diferenc iace
výuky vzhledem k individuálnímu zájmu, nadání a schopnostem všech žáků, kteří většinou
plnili shodné úkoly se stejnou náročností. Specifický přístup k žákům se SVP byl
zaznamenán jen v menším počtu navštívených vyučovacích hodin.
Ve převážné části sledované výuky vzdělávací oblasti jazykového vzdělávání a komunikace
vyučující žáky vhodně motivovali, aktivně je zapojovali do výuky a podporovali čtenářskou
gramotnost při práci s textem. Výjimkou byla málo efektivní a zdlouhavá práce žáků
s pracovním listem s minimem prostoru k rozvoji komunikativních kompetencí žáků. Výuka
anglického jazyka měla zpravidla velmi dobrou úroveň a odpovídala zaměření jednotlivýc h
oborů vzdělání. Vyučovací hodiny byly promyšlené, měly spád a byly vedené téměř
výhradně ve vyučovaném jazyce s odpovídající náročností pro žáky. V navštíve nýc h
hodinách vzdělávací oblasti společenskovědního vzdělávání vyučující využíva li
mezipředmětové vazby a zkušenosti z praktického života žáků, střídali různé aktivizač ní
metody a motivovali žáky k vyjádření vlastního názoru na aktuální témata. Výuka
matematiky probíhala převážně frontální formou, při které byli jednotliví žáci aktivně
zapojení jen v omezené míře, což bylo pro rozvoj jejich dovedností méně efektivní.
V hospitovaných hodinách vzdělávací oblasti přírodovědného vzdělávání převládala spíše
činnost učitelů, žáci byli zapojováni formou kladených otázek, na které odpovídali většinou
velmi stručně. Výjimkou byla výuka, kde byly účelně uplatněny názorně demonstrační nebo
laboratorní metody, žáci komentovali průběh či výsledek pokusu a sdělovali své postřehy,
prováděli analýzu dat a vyvozovali závěry.
Ve výuce odborných předmětů využívali vyučující nejčastěji kombinaci frontální
a samostatné práce. V části těchto hodin byli žáci vhodně aktivizováni problémově
formulovanými dotazy a interakce mezi nimi a vyučujícími probíhala formou diskuze nad
zadanými úkoly, žáci svá řešení dokázali zdůvodnit a obhájit. Pokud žáci pracovali
samostatně, vyučující je průběžně instruovali a individuálně jim dopomáhali. Učivo bylo
cíleně propojováno s praktickým využitím v budoucí profesní dráze žáků. V části sledované
výuky však nevhodně volené didaktické postupy vedly k nižšímu zájmu žáků o vzdělávac í
obsah a k jejich pasivitě. Zejména v části výkladu nového učiva byla hlavní aktivita na straně
učitelů, žáci byli zapojováni minimálně.
V rámci výchovně vzdělávací činnosti vytváří domov mládeže ubytovaným žákům vhodné
podmínky pro jejich školní přípravu i odpočinek. Mohou využít nabídku zájmových kroužků
a sportovních aktivit, a to v rámci domova mládeže nebo na různých sportovištích ve městě
Břeclav. Smysluplné využití volného času žáků podporují vychovatelé také realizací různých
kulturních akcí.


                          Hodnocení výsledků vzdělávání
Kromě obecných pravidel pro hodnocení výsledků žáků stanovených ve školním řádu, škola
ve školních vzdělávacích programech podrobněji specifikovala kritéria a zásady hodnocení,
zohledňující požadované klíčové a odborné kompetence žáků jednotlivých oborů vzdělání.
Učitelé hodnotí dosahované výsledky vzdělávání žáků průběžně, podklady pro hodnocení



                                            5/10
získávají využitím běžných evaluačních nástrojů. Externí způsoby ověřování úrovně
dosahovaných výsledků, až na výběrové testování Českou školní inspekcí, škola nevyužívá.
Škola se dlouhodobě potýká s problémem vysoké absence žáků. Ve školním roce 2020/2021
v důsledku distanční výuky došlo ke snížení průměrné absence na žáka, ale následně
ve školním roce 2021/2022 průměrná absence opět významně vzrostla na 181 hodin na žáka
za školní rok. Nejvyšší absenci trvale vykazují žáci tříletých oborů a nástavbového studia
(v denní formě vzdělávání). Neomluvenou absenci se škole v uplynulém školním roce
podařilo snížit. Postup při řešení nadměrné absence má škola stanovený. Jednotlivé kroky
jsou delegovány na třídní učitele, kteří zajišťují informování zákonných zástupců nezletilýc h
žáků, jednání s žáky a jejich rodiči, popř. s ošetřujícími lékaři. V případě potřeby je
nepravidelná docházka žáků řešena i ve spolupráci s pracovníky školního poradenského
pracoviště. Významným nástrojem v této oblasti je nastavení hranice absence
pro nehodnocení žáků na vysvědčení. Vedení školy však realizaci těchto opatření cíleně
nesleduje, jejich dopad na snižování absence nebyl doposud vyhodnocen.
V posledních třech letech neprospělo v prvním pololetí průměrně 14 % žáků a ve druhém
pololetí přibližně 4 % žáků. Vyšší podíl neprospívajících žáků v prvním pololetí
je dlouhodobý. Na vysokém procentu neprospívajících v prvním pololetí se podíleli
především žáci tříletých oborů s technickým zaměřením a dále žáci nástavbového studia.
Nejnižší podíl neprospívajících žáků je naopak dlouhodobě evidován ve čtyřletém oboru
vzdělání Obchodní akademie. V průběžných výsledcích vzdělávání části žáků se negativně
promítá nepřizpůsobení se pravidelnému školnímu režimu, tj. vysoká absence a nízká
motivace žáků k dosahování dobrých výsledků. V důsledku školní neúspěšnosti dochází také
k předčasnému ukončování vzdělávání. Nejvyšší úbytek žáků je evidován v oboru vzdělání
Kadeřník a v nástavbovém studiu. Škola žákům umožňuje přestupy mezi obory v případě
nezvládání nároků příslušného oboru. Sociálně slabým žákům škola poskytuje podporu
zapůjčením školních notebooků a učebnic pro studijní účely. Výsledky vzdělávání žáků jsou
pravidelně projednávány na jednáních pedagogické rady. Žákům ohroženým školní
neúspěšností je především nabízeno doučování a individuální případně skupinové
konzultace. Podle školou zpracované strategie jsou tito žáci zařazováni do systému
pedagogické podpory prvního stupně, která je pravidelně vyhodnocována. Analýzo u
podkladů k jednání pedagogické rady v tomto školním roce, však bylo zjištěno, že tento
školou nastavený systém podpory nebyl u všech neprospívajících žáků důsledně realizo vá n.
Úspěšnost žáků při ukončování vzdělávání maturitní zkouškou a závěrečnou zkouškou
vykazuje za poslední tři školní roky zhoršující tendenci. Ve školním roce 2021/2022
maturitní zkoušku nekonalo nebo u ní neprospělo 21 % žáků všech čtyřletých oborů, což je
přibližně o 7 % více než v předchozích dvou letech. Nejvyšší hrubou neúspěšnost u maturitní
zkoušky dlouhodobě vykazují žáci nástavbového studia. Rovněž ve výsledcích žáků
u závěrečné zkoušky bylo v uplynulém školním roce zaznamenáno zhoršení oproti
předchozímu roku. Hrubá neúspěšnost průměrně za všechny tříleté obory byla téměř 13 %.
Nejúspěšnější při ukončování vzdělávání byli v tomto roce žáci oboru Elektromecha nik
a Kadeřník (všichni k závěrečné zkoušce přihlášení ji v tomto roce úspěšně vykonali).
Poměrně velký rozdíl byl zaznamenán v tříletých oborech v závěrečném, třetím ročníku
mezi počtem žáků evidovaným na začátku školního roku a počtem žáků, kteří závěrečnou
zkoušku konali. V loňském školním roce více než čtvrtina těchto žáků závěrečnou zkoušku
nekonala, neboť ročník úspěšně nedokončili či předčasně ukončili vzdělávání. V těchto
případech opatření školy k řešení školní neúspěšnosti nejsou dostatečně účinná.
Znalosti a dovednosti žáků jsou cíleně rozvíjeny i mimo výuku také jejich zapojováním
do mnoha soutěží, předmětových olympiád, středoškolské odborné činnosti a jiných



                                            6/10
vzdělávacích projektů. Zejména v soutěžích s odborným zaměřením na elektrotechnik u,
informační technologie, ekonomiku, ale i ostatní obory žáci školy postupují do vyšších kol
a dosahují opakovaně dobrých výsledků. Soutěže jsou organizovány napříč všemi
předmětovými a oborovými komisemi. V průběhu svého studia mají žáci možnost zvýšit své
odborné kompetence a zapojit se do přípravy a vykonání některých kurzů nebo zkoušek nad
rámec běžné výuky, např. kurz svařování nebo státní zkouška v grafických disciplínác h.
Výsledkem aktivní práce žáků je dále také vydávání školního časopisu nebo organizace
projektových dnů. V průběhu školního roku probíhá celá řada odborných a kultur níc h
exkurzí, výukových programů, přednášek a besed, což vytváří dobré předpoklady pro
propojení vzdělávacího obsahu s odbornou praxí a běžným životem. Nadání a zájem žáků
škola rozvíjí nabídkou aktivit v rámci kroužků (divadelní, obnovitelné zdroje a robotika,
technika a vesmír, počítače a mikroelektronika, virtuální realita, francouzština). Zájmovou
činnost organizuje také pro žáky partnerských základních škol a seznamuje je tak s oborovou
nabídkou školy.


                                        Závěry
Vývoj školy
- Ve vedení školy došlo k personálním změnám.
- Změnilo se místo poskytovaného vzdělávání pro žáky oboru Obchodní akademie, kteří
  se nyní vzdělávají společně s žáky dalších čtyřletých oborů v budově na nábřeží
  Komenského.
- Škola zavedla jednotný elektronický informační systém.
Silné stránky
- Cílená spolupráce školy s profesními a sociálními partnery významně přispívá
  ke zkvalitnění podmínek pro vzdělávání a umožňuje žákům získávat odborné kompetence
  uplatnitelné v dalším profesním životě.
Slabé stránky a/nebo příležitosti ke zlepšení
- Proces sledování a vyhodnocování průběhu vzdělávání není dostatečně efektivní a nevede
  k jeho zkvalitňování.
- V části teoretického vyučování převládaly pedagogické postupy, které neumožňo va ly
  žákům zapojit se aktivně do výuky.
- Vhodné podmínky pro rozvoj klíčových kompetencí žáků byly v průběhu teoretického
  vyučování vytvořeny spíše ojediněle.
- Diferenciace výuky zohledňující individuální schopnosti a potřeby žáků nebyla většinou
  účelně využita.
- Žáci nástavbového studia Podnikání vykazují vysokou neúspěšnost v průběhu vzdělává ní
  a jeho ukončování maturitní zkouškou.
- Škola nedůsledně realizuje stanovená opatření v oblasti prevence a řešení školní
  neúspěšnosti žáků.




                                           7/10
Doporučení pro zlepšení činnosti školy
- V koncepčních dokumentech školy zaměřit pozornost na zvyšování kvality průběhu
  vzdělávání a zlepšování vzdělávacích výsledků žáků. Pro tyto oblasti stanovit konkrétní
  strategické cíle a prostředky k jejich dosažení.
- Zvýšit efektivitu hospitační činnosti, k vyhodnocování kvality poskytovaného vzdělává ní
  využívat různých zpětnovazebních nástrojů. Důsledně vyhodnocovat závěry z hospitační
  činnosti, přijímat opatření ke zkvalitňování průběhu vzdělávání a jejich účinnost
  ověřovat.
- Věnovat dostatečnou pozornost metodickému vedení pedagogů v oblasti didaktiky,
  poskytovat jim kvalitní zpětnou vazbu k jejich pedagogické práci, vytvořit funkční
  systém podpory začínajícím učitelům v adaptačním období.
- Plánovitě a rozmanitými formami podněcovat profesní rozvoj všech pedagogů. Využívat
  plány osobního rozvoje pedagogických pracovníků, další vzdělávání stanovovat
  na základě analýzy potřeb jednotlivých pedagogů i školy, reflektovat výsledky hospitační
  činnosti. Zaměřit se na oblast uplatňování aktivizačních výukových metod
  a individualizaci vzdělávání.
- Vytvářet vhodné podmínky pro vzájemné sdílení inspirativní pedagogické praxe, a to
  napříč všemi pracovišti školy.
- Analyzovat příčiny vysoké absence žáků, důsledně uplatňovat opatření v oblasti péče
  o žáky s rizikem školního neúspěchu a pravidelně vyhodnocovat účinnost přijíma nýc h
  opatření.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 14 dnů odstranit nedostatky zjištěné při inspekční činnosti a ve stejné lhůtě
písemně informovat Českou školní inspekci, jak byly nedostatky odstraněny a jaká
byla přijata opatření.
Zprávu zašlete na adresu Česká školní inspekce, Jihomoravský inspektorát, Křížová
22, 603 00 Brno, případně prostřednictvím datové schránky (g7zais9), nebo na e-
podatelnu csi.b@csicr.cz s připojením elektronického podpisu.


            Seznam dokladů, o které se inspekční zjištění opírají
 1.   Školní řád s účinností od 1. 4. 2021
 2.   Vnitřní řád domova mládeže platný od 1. 9. 2022
 3.   Školní vzdělávací programy jednotlivých oborů středního vzdělávání platné
      ve školním roce 2022/2023
 4.   Školní vzdělávací program domova mládeže platný ve školním roce 2022/2023
 5.   M8 Výkaz o střední škole podle stavu k 30. 9. 2022
 6.   Výroční zpráva o činnosti školy za školní rok 2020/2021 a 2021/2022
 7.   Školní elektronický informační systém vedený ve školním roce 2022/2023
 8.   Organizační struktura školy



                                          8/10
 9.   Hospitační a kontrolní činnost (plány jednotlivých pracovníků vedení školy,
      hospitační záznamy) ve školním roce 2022/2023
10.   Koncepce rozvoje školy ze dne 31. 10. 2022
11.   Personální dokumentace vybraných pedagogických pracovníků vedená ve školním
      roce 2022/2023
12.   Další vzdělávání pedagogických pracovníků (plán školy, individuální plány
      pedagogických pracovníků ve školním roce 2022/2023, přehled vzdělávacích akcí ve
      školním roce 2021/2022)
13.   Dokumentace domova mládeže ve školním roce 2022/2023 (plán činnosti
      výchovných skupin, denní záznamy (vzorek)
14.   Dokumentace školního poradenského pracoviště vedená ve školním roce 2022/2023
      (osobní spisy žáků se speciálními vzdělávacími potřebami, zápisy z jednání, zápisy
      z výchovných komisí, preventivní program školy, plán výchovného poradenství,
      program proti šikanování, směrnice k zajišťování podpůrného opatření 1. stupně,
      strategie prevence školní neúspěšnosti)
15.   Zápisy z jednání pedagogické rady ve školním roce 2021/2022 a 2022/23
16.   Zápisy z jednání předmětových komisí ve školním roce 2022/2023
17.   Přehledy prospěchu a chování žáků vedené za jednotlivá klasifikační období školních
      let 2019/2020 až 2021/2022
18.   Celkové výsledky závěrečných zkoušek za rok 2021 a 2022 a maturitních zkoušek
      za rok 2020, 2021 a 2022
19.   Směrnice k omlouvání absence ze dne 1. 9. 2022
20.   Dokumentace k praktickému vyučování vedená ve školním roce 2022/2023
      (elektronické deníky odborného výcviku – vzorek, Smlouvy o obsahu, rozsahu a
      podmínkách praktického vyučování u smluvních partnerů – vzorek, Směrnice o
      produktivní činnosti žáků)
21.   Dokumentace k finančním podmínkám, ověření poskytování školního stravování
      a zajištění bezpečnosti žáků a ubytovaných v době jejich pobytu ve škole a školském
      zařízení
22.   Zápis z jednání s ředitelem školy ze dne 20. 1. 2023
23.   Webové stránky školy vedené ve školním roce 2022/2023
24.   Inspekční zpráva, čj. ČŠIB-1951/14-B, ze dne 19. 12. 2014




                                          9/10
                                           Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Jihomoravský inspektorát,
Křížová 22, 603 00 Brno, případně prostřednictvím datové schránky (g7zais9), nebo
na e-podatelnu csi.b@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Ing. Alena Svobodová, školní inspektorka,
 vedoucí inspekčního týmu                            ………………………..

 Ing. Renata Boková, školní inspektorka
                                                     ………………………..

 Mgr. Milan Heroudek, školní inspektor
                                                     ………………………..

 Ing. Ilona Ptáčková, školní inspektorka
                                                     ………………………..

 Mgr. Kateřina Veselá, školní inspektorka
                                                     ………………………..
 Ing. Michaela Svobodová,
 školní inspektorka                                  ………………………..
 Mgr. Pavel Michalík, přizvaná osoba
 odborník na střední odborné vzdělávání              ………………………..

 Bc. Dana Haláková, kontrolní pracovnice
                                                     ………………………..




V Brně 10. února 2023




                                            10/10
