CSI0X00DRYUL




                                  Česká školní inspekce
                                   Pražský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIA-1673/25-A
                                      Sp. zn. ČŠIA-S-523/23 A


Název                               Střední škola kosmetiky a hotelnictví BEAN, s.r.o.
Sídlo                               Českobrodská 362/00 Praha, 190 00 Praha 9 -
                                    Hrdlořezy
E-mail                              info@bean.cz
IČO                                 25 059 491
Identifikátor                       600 005 798
Právní forma                        společnost s r.o.
Zastupující                         Ing. Jan Dostál
Zřizovatel                          BEAN s.r.o.
Místo inspekční činnosti            Poděbradská 1/179, 190 00 Praha 9 – Hloubětín
Inspekční činnost na místě          2. 5. 2025 − 28. 5. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů. Inspekční činnost na žádost podle § 174 odst. 7 školského zákona.


                                         Charakteristika
Střední škola kosmetiky a hotelnictví BEAN, s.r.o. (dále „škola“ nebo „instituce“), poskytuje
vzdělávání zakončené maturitní zkouškou v denní formě studia ve čtyřletých oborech
vzdělání Kosmetické služby a Gastronomie, dvouletém nástavbovém studiu oboru
Podnikání (kombinovaná forma studia) a v denním studiu tříletého oboru s výučním listem
Kuchař – číšník zakončeném závěrečnou zkouškou.
Vzhledem k chybějícím prostorovým podmínkám pro odborný výcvik nebyly od školního
roku 2023/2024 přijímány ke vzdělávání žákyně do oboru Kosmetické služby.
K termínu inspekční činnosti se ve škole vzdělávalo 88 žáků v osmi třídách. Nejvyšší
povolený počet žáků (300) byl využit ze 30 %. Od předchozího inspekčního hodnocení
v roce 2022 se zvýšil počet žáků v denním studiu a výrazně i počet žáků s odlišným
mateřským jazykem (dále „OMJ“), většinou bez jazykové bariéry.
Škola sídlí v pronajatých prostorách společně se Střední odbornou školou – Centrum
odborné přípravy a Gymnázium. Je personálně a materiálně propojena se Soukromou střední
odbornou školou a Soukromým středním odborným učilištěm BEAN, s.r.o. Od školního
roku 2024/2025 škola realizuje vzdělávání i v pronajaté budově na adrese U Domu Služeb
166/5, Praha 12.


                         Hodnocení podmínek vzdělávání
Od školního roku 2024/2025 došlo ke změně na pozici ředitele školy (dále „ředitel“). Ředitel
zpracoval koncepci rozvoje školy, která vychází z analýzy aktuálního stavu a potřeb
instituce, zohledňuje požadavky trhu práce a je koncipována v souladu s koncepcí rozvoje
vzdělávání v rámci hlavního města Prahy. Kontinuálně navázal na opatření přijatá
předchozím vedením školy. Na základě zjištění z předchozí inspekční činnosti ředitel
v koncepci stanovil především cíle i dílčí strategie ke zlepšení výsledků vzdělávání žáků
a materiálně technického zabezpečení vzdělávání, zaměřil se na podporu žáků se speciálními
vzdělávacími potřebami (dále „SVP“). Přijatá opatření postupně realizuje. Účinnost
přijatých opatření ve vztahu k dlouhodobé neúspěšnosti žáků ve společné části maturitní
zkoušky se projevila již v jarním zkušebním období roku 2023 i roku 2024 stoprocentní
úspěšností školy. Vedení školy zároveň odstranilo veškeré nedostatky ve vedení praktického
vyučování, zlepšilo materiální podmínky pro vzdělávání, další vzdělávání pedagogickýc h
pracovníků, zvýšilo účinnost kontrolní činnosti, nastolilo trend snižující se absence žáků.
Ve výuce však přetrvávají některé dílčí nedostatky.
Nově navázané partnerské vztahy se střediskem praktického vyučování a dalšími sociálními
partnery umožňují kvalitní naplňování vzdělávacích programů. Odborní partneři zajišťují
nezbytnou vazbu teoretického odborného vzdělávání na praxi, přispívají k rozvoji
praktických dovedností žáků či ke zvyšování jejich uplatnění na trhu práce. Činnost instituce
je pozitivně ovlivňována působením zřizovatele, který se mj. finančně podílí na zlepšování
podmínek vzdělávání. Zákonní zástupci žáků participují na chodu školy prostřednictvím
školské rady, žáci se aktivně podílejí na akcích školy, např. tematické dny, maturitní ples,
dny otevřených dveří.
V nastavené organizační struktuře školy došlo ke změně, ředitel rozšířil vedení školy
o zástupce pro odborné vzdělávání. K plynulému přenosu informací mezi jednotlivými
aktéry vzdělávání napomáhá elektronický informační systém. Standardně fungujíc í
platformu pro participaci všech pedagogů na vzdělávacích a výchovných procesech
představují provozní porady a pedagogické rady, na nichž ředitel projednává všechny
záležitosti týkající se vzdělávání a zásadní pedagogické dokumenty. Pedagogové
v předmětových komisích efektivně spolupracují s vedením školy především v oblasti
evaluace vzdělávací činnosti, výsledků vzdělávání, naplňování školních vzdělávac íc h
programů (dále „ŠVP“). Z hospitační činnosti inspekčního týmu vyplývá, že se vyučujíc í


                                            2/8
méně zabývají didaktikou jednotlivých předmětů, vyhodnocováním účinnosti zvolenýc h
metod a forem práce i volbou prostředků aktivizace žáků.
Efektivitu řízení zvyšují uplatňované nástroje kontroly a pravidelné evaluační aktivity,
jejichž prostřednictvím vedení školy vyhodnocuje úroveň vzdělávání a kvalitu práce
pedagogů ve všeobecně vzdělávacích i odborných předmětech. Ze závěrů četné hospitační
činnosti v teoretickém vyučování vyplývají konkrétní doporučení v oblasti aktivizač níc h
metod a forem či diferenciace a individualizace výuky, které vyučující částečně v průběhu
vzdělávání respektují a uplatňují. Ředitel zjištění získaná svou evaluační činností
vyhodnocuje, sdílí na úrovni školy a promítá je do konkrétních opatření.
Vzdělávání k termínu inspekční činnosti zajišťovalo 27 pedagogů, z nichž si pětina doplňuje
vzdělání příslušným studiem. Nově příchozím pedagogům je poskytována podpora
uvádějícího či dalšího konzultujícího učitele, včetně cílené podpory ze strany vedení školy.
Od předešlé inspekční činnosti je proces přijímání a adaptace nově nastupujících pedagogů
systematicky nastaven. Profesní růst pedagogů je rozvíjen prostřednictvím kooperace se
sociálními partnery, vzájemných hospitací a dalšího vzdělávání pedagogických pracovníků
(dále „DVPP“). DVPP přispívá především k prohloubení odborných znalostí jednotlivýc h
učitelů a reaguje na aktuální potřeby školy, např. kolektivní školení v oblasti metod výuky
či protidrogové prevence. Z hospitační činnosti inspekčního týmu je však zřejmé, že v části
předmětů nejsou aktivizační metody a formy výuky uplatněny v dostatečné míře nebo jsou
uplatněny neefektivně.
Efektivní vícezdrojové financování vytváří kvalitní podmínky pro zajištění plynulého chodu
školy i realizaci ŠVP. V souladu s koncepčními záměry se aktivní spoluprací ředitele
se zřizovatelem daří získávat další finanční prostředky. Od posledního inspekčního
hodnocení došlo ke zlepšení a obnově materiálního zázemí školy, což má pozitivní dopad
do vzdělávání. Škola získala do pronájmu další prostory pro vzdělávání žáků, disponuje
dostatečným počtem kmenových i odborných učeben. Stravování žáků je zajištěno
ve spolupráci se smluvním partnerem přímo v budově školy. Pedagogický dohled,
dodržování nastavených pravidel a zabezpečený vstup do budovy školy přispívají k větší
bezpečnosti žáků.


                          Hodnocení průběhu vzdělávání
Charakteristickým znakem hospitovaných hodin byla příznivá pracovní atmosféra, žáci
dodržovali pravidla přirozené komunikace s učiteli a respektovali stanovené postupy práce.
Praktické vyučování je realizováno cvičeními probíhajícími na školním pracovišti,
odborným výcvikem a učební praxí pod vedením zkušených instruktorů v reálných
podmínkách provozoven střediska praktického vyučování i dalších pracovišť. Prostředí
smluvních pracovišť s vysokou úrovní poskytovaných služeb s moderním materiálním
zázemím vytváří optimální podmínky pro výuku a zaručuje kvalitu poskytovaného
vzdělávání. Zkušenost některých učitelů odborného výcviku a instruktorů na pracovištíc h
a jejich zaujetí pro vyučovaný předmět nebo obor zdařile motivuje žáky a prohlubuje jejich
zájem o budoucí profesi. Vykonávaná produktivní práce posiluje motivaci žáků a vede je
k vyšší odpovědnosti za kvalitní splnění zadaných úkolů. Z průběhu sledovaného
praktického vyučování je patrné, že žáci mají vytvořeny potřebné pracovní návyky, získávají
smysl pro profesionalitu, přesnost a zodpovědnost. Efektivitu vzdělávání zvyšují jasně
stanovené, na sebe navazující úkoly. Ve výuce prokazovali žáci schopnost samostatně
vykonávat zadané činnosti, případně vhodně aplikovat poznatky z teoretické výuky.
Ve všech sledovaných hodinách byl průběžně podporován rozvoj odborných znalostí


                                            3/8
a dovedností žáků formativním hodnocením. Dodržování technologických postupů, zásad
bezpečnosti a ochrany zdraví, etických kodexů je učiteli a instruktory průběžně
kontrolováno. Kvalitní realizace praktického vyučování umožňuje žákům získání odborných
kompetencí, jež odpovídají aktuálním požadavkům praxe.
V hospitované výuce teoretických odborných a všeobecně vzdělávacích předmětů
převládaly metodicky a didakticky zdařilé hodiny. Sledované vyučovací hodiny měly
promyšlenou strukturu, zvolené vzdělávací strategie a postupy odpovídaly charakteru
probíraného učiva a stanoveným vzdělávacím cílům. Převažovala frontální výuka
v kombinaci s řízeným rozhovorem a samostatnou prací. V některých hodinách byly
efektivně využity kooperativní formy práce, které podpořily mj. rozvoj komunikativníc h
a sociálních kompetencí žáků. Vyučující důsledně aktualizovali probíraná témata,
propojovali učivo v širších souvislostech, účelně zařazovali mezipředmětové vztahy a často
propojovali teorii s praxí. Jen v menší míře však podpořili názornost výuky zařazením
vhodných učebních pomůcek či účelným využitím didaktické techniky. Učitelé ponecháva li
žákům dostatečný prostor pro aplikaci získaných vědomostí a dovedností, pro rozvoj
logického a kritického myšlení. V rámci výuky českého jazyka a literatury učitelé
systematicky zařazovali práci s různými druhy textu, vedli žáky k pochopení literár níc h
textů, ke čtenářskému prožitku, hledání paralel s běžným životem a k projevování svých
názorů a postojů. Žáci v průběhu hospitovaných hodin prokazovali odpovídající úroveň
znalostí a dovedností, schopnost používat správnou odbornou terminologii, aplikovat
znalosti při řešení úloh, vyhodnocovat informace a srozumitelně prezentovat vlastní názor.
Účinnost výuky menší části hospitovaných hodin teoretického vyučování snižova ly
metodické a didaktické nedostatky. Nedostatečné střídání výukových forem a nízká míra
využití aktivizujících metod a diferenciace výuky vedly k nerovnoměrnému zapojení žáků
do výuky a k jejich pasivnímu přístupu. Ve výuce cizího jazyka si žáci vhodně upevňova li
znalost gramatických jevů či rozvíjeli znalosti slovní zásoby, avšak jen v nízké míře měli
možnost uplatnit své jazykové znalosti v komunikační situaci. Učební úlohy ve výuce
matematiky rozvíjely matematickou gramotnost odpovídající spíše věku žáků základního
vzdělávání. Ve sledovaných hodinách nebyly dostatečně využity příležitosti k zapojení žáků
do evaluačních aktivit prostřednictvím sebereflexe dosaženého učebního pokroku či
vzájemného hodnocení podle předem známých kritérií. V závěru těchto vyučovacích hodin
nebyl rovněž vytvořen prostor pro společné shrnutí učiva či vyhodnocení stanoveného
vzdělávacího cíle s ohledem na dosažený pokrok žáků.
Žáci maturitního oboru Gastronomie si v průběhu studia zpracovávají stěžejní témata do
svých portfolií, ve kterých efektivně propojují teorii s praxí a následně je využívají při
přípravě na praktickou maturitní zkoušku.


                         Hodnocení výsledků vzdělávání
Poskytování poradenských služeb je založeno především na úzké spolupráci členů školního
poradenského pracoviště s vedením školy, s třídními učiteli a ostatními pedagogy
i zákonnými zástupci žáků. Škola průběžně vyhodnocuje individuální potřeby žáků se SVP
(pouze jednotky žáků) i OMJ, i žáků ohrožených školním neúspěchem. Identifikova ným
žákům cíleně poskytuje podporu častou osobní komunikací výchovná poradkyně. K žákům
je uplatňován individuální přístup, např. způsob ověřování výsledků vzdělávání, konkrétně
zaměřená nabídka doučování a konzultací. Kariérové poradenství je standardně nastaveno
a v rámci odborné výuky získávají žáci reálný náhled na své profesní směřování a uplatnění
na trhu práce.


                                           4/8
Systematická výchovně vzdělávací práce většiny pedagogů umožňuje včasnou identifik ac i
rizikových projevů chování, prioritou je vytváření důvěryhodného a bezpečného prostředí
pro vzdělávání. Nastavené funkční preventivní mechanismy umožňují včas odhalovat
a zachycovat různé formy rizikového chování, při jejichž řešení škola systematick y
spolupracuje se zákonnými zástupci. Na základě pravidelné interní evaluace se preventivní
program zaměřuje na podporu bezpečného chování, snižování absence, zlepšení výsledků
vzdělávání a vytváření pozitivních mezilidských vztahů. Naplňování nastavené prevence
sociálně patologických jevů probíhá např. formou besed nebo přednášek k aktuálním
tématům, je realizováno napříč vzdělávacími obsahy některých předmětů. Preventivní
aktivity jsou také realizovány formou třídnických hodin, školních projektových dnů
a praktickými aktivitami žáků např. pro Centrum odborné přípravy a Gymnázium a smluvní
pracoviště.
Výsledky vzdělávání žáků jsou pravidelně vyhodnocovány na jednáních pedagogické rady
i v rámci předmětových komisí. Úroveň osvojených vědomostí, znalostí i praktických
dovedností žáků je ověřována prostřednictvím běžných nástrojů, tzn. pololetní a závěrečná
klasifikace, ústní a písemné práce žáků, žákovské projekty, žákovská portfolia, hodnocení
odborných dovedností a znalostí v praktickém vyučování, cvičné didaktické testy
a ověřování znalostí v odborných předmětech k profilové části maturitní zkoušky (dále
„MZ“). Žáci 1. ročníku jsou rozdělováni do studijních skupin na základě srovnávacího testu
z anglického jazyka. K objektivnímu porovnání vzdělávacích výsledků se škola příležito stně
zapojuje i do externího testování, např. ve výběrovém testování ČŠI ve školním roce
2022/2023 dosáhli žáci 2. ročníku ve čtenářské gramotnosti a žáci 1. ročníku v oblasti
moderních dějin slabých výsledků.
Výsledky žáků jsou v průběhu vzdělávání stabilní. Z podrobnější analýzy průběžnýc h
výsledků rovněž vyplývá, že přijatá opatření, např. častější průběžné vyhodnocování absence
žáků, důslednější přístup třídních učitelů při dokládání důvodů neúčasti žáků ve výuce,
včasná informovanost zákonných zástupců (možnost sledování docházky prostřednictvím
elektronického systému), vedla k výraznému snížení počtu zameškaných hodin. Ve školním
roce 2023/2024 se oproti školnímu roku 2022/2023 snížila průměrné absence žáků oboru
Kuchař – číšník z 200 hodin na 100 hodin a u maturitních oborů ze 100 hodin na 80 hodin.
Pozitivním zjištěním je rovněž skutečnost, že se snižuje neomluvená absence, zejména
v nematuritním oboru, tj. ze 30 hodin ve školním roce 2022/2023 na dvě hodiny v průměru
na žáka ve školním roce 2023/2024. Výchovná opatření byla uplatňována uvážlivě v souladu
se školním řádem. Žáci byli oceňováni za aktivní přístup a reprezentaci. Z analýzy výsledků
vzdělávání také vyplývá, že se pozvolna zvyšuje počet žáků s uzavřenou klasifikací k 30. 6.
daného školního roku i počet žáků, kteří ukončí řádný cyklus vzdělávání. Výsledky
vzdělávání žáků se SVP jsou srovnatelné v porovnání s žáky intaktními, mírně horší
výsledky zhruba třetiny žáků s OMJ souvisí s jejich vyšší absencí.
Výsledky žáků při ukončování vzdělávání zpravidla korespondují s jejich hodnocením
v průběhu studia. Ve sledovaném období dvou školních let konali závěrečnou zkoušku ve
tříletém oboru vzdělání pouze jednotky žáků a až na jednoho žáka uspěli. Od posledního
inspekčního hodnocení se výrazně zlepšily výsledky žáků u maturitní zkoušky. MZ
ve sledovaném období školních let 2022/2023 a 2023/2024 konali žáci nástavbového studia
(celkem 12 žáků), tři žákyně oboru Kosmetické služby a dva žáci oboru Gastronomie.
Všichni žáci zkoušku složili úspěšně již v jarním termínu konání zkoušek. Z podrobné
analýzy výsledků didaktických testů vyplývá, že ve sledovaném období v celostátním
srovnání dosahovali žáci nástavbového studia a oboru Kosmetické služby vždy výrazně
lepších výsledků v českém a anglickém jazyce, žáci oboru Gastronomie výsledky mírně
horší. V profilové části MZ žáci rovněž uspěli.


                                           5/8
Škola vytváří motivační prostředí pro vzdělávání všech žáků. Kvalitu poskytovaného
vzdělávání dokládá i uplatnitelnost absolventů na trhu práce, více jak tři čtvrtiny z nich se
realizují v oblasti vystudovaného oboru.


                                      Další zjištění

Ze zjištění inspekčního týmu vyplynulo, že škola od 1. 9. 2024 poskytuje vzdělávání i na
adrese U Domu Služeb 166/5, 142 00 Praha 12, přičemž toto místo poskytovaného
vzdělávání není dosud zapsáno v rejstříku škol a školských zařízení (dále „rejstřík“). Ředitel
doložil ČŠI, že byla podána žádost školy o zápis změny v údajích vedených v rejstříku.


                                          Závěry
Vývoj školy
– došlo ke změně na pozici ředitele školy, vedení školy bylo rozšířeno o jednoho zástupce
– zásadní nedostatky zjištěné při předešlé inspekční činnosti v roce 2022 byly odstraněny,
  přijatá opatření k prevenci nedostatků jsou postupně realizována
– zlepšily se výsledky žáků ve společné části MZ
– zkvalitnily se materiální podmínky pro výuku, došlo k výraznému zlepšení v oblasti
  poskytování praktického vzdělávání
Silné stránky
– koncepční řízení školy a stanovené cíle a dílčí strategie reflektují aktuální stav a potřeby
  školy i požadavky trhu práce v souladu s udržováním kvality odborného vzdělávání (1.1)
– rozšiřující se spolupráce s vnějšími partnery podporuje profesní uplatnitelnost absolventů
  na trhu práce (1.5)
– aktivní přístup ředitele školy k rozšiřování a zkvalitňování materiálně technickýc h
  podmínek pro rozvoj odborných kompetencí žáků (2.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– nedostatečné využití aktivizujících metod v části výuky a příležitostí k diferenciac i
  vzdělávacího obsahu, menší názornost teoretické výuky, využívání různých informač níc h
  zdrojů, nižší míra využití didaktické techniky (4.2)
– v části teoretické výuky méně efektivní časové a organizační rozvržení činností, kdy
  chyběl prostor pro sebereflexi žáků či vzájemné žákovské hodnocení a didaktický závěr
  vyučovací hodiny (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz




                                             6/8
 Doporučení pro zlepšení činnosti školy
 – zefektivnit časové a organizační rozvržení činností, využívat prostor pro sebereflexi žáků
   či vzájemné žákovské hodnocení, diferencovat výuku podle potřeb a znalostí žáků,
   zefektivnit závěry vyučovacích hodin
 – zvýšit názornost teoretické výuky, využívání různých informačních zdrojů a didaktické
   techniky
 – nadále přijímat opatření ve vztahu k výsledkům vzdělávání žáků, průběžně vyhodnoco vat
   jejich účinnost
 – pokračovat v realizaci opatření ke snižování absence žáků
 – cíleně podporovat rozvoj interaktivních řečových dovedností žáků


 Pro účely zvýšení dotací právnická osoba vykonávající činnost školy dosahuje výsledků
 hodnocení požadovaných dle § 5 odst. 3 písm. b) zákona č. 306/1999 Sb., o poskytování
 dotací soukromým školám, předškolním a školským zařízením, ve znění pozdějších
 předpisů.


                                     Stanovení lhůty
 Česká školní inspekce v souladu s § 175 odst. 1 školského zákona ukládá řediteli školy
 ve lhůtě do 30 dnů od marného uplynutí lhůty pro podání připomínek k obsahu
 inspekční zprávy, resp. od doručení stanoviska k připomínkám, přijmout opatře ní
 k odstranění nedostatků zjištěných inspekční činností. Tyto nedostatky jsou
 formulovány v části slabé stránky (oblasti ke zlepšení). Ve stejné lhůtě písemně
 informujte Českou školní inspekci, jaká byla přijata opatření, a to prostřednictvím
 datové schránky (g7zais9).


             Seznam dokladů, o které se inspekční zjištění opírají
 1. Koncepce rozvoje školy SŠKH BEAN, s.r.o. na období let 2024–2028
 2. Žádost o zápis místa výkonu poskytovaného vzdělávání SŠ ze dne 12. 11. 2024
 3. Školní vzdělávací programy pro střední vzdělávání, platné k termínu inspekční činnosti
 4. Školní řád, platný k termínu inspekční činnosti
 5. Rozvrh vyučovacích hodin, školní rok 2024/2025, platný k termínu inspekční činnosti
 6. Záznamy z jednání pedagogické rady vedené ve školních letech 2023/2024 a 2024/2025
    k termínu inspekční činnosti
 7. Třídní knihy vedené ve školních letech 2023/2024 a 2024/2025 k termínu inspekční
    činnosti
 8. Školní matrika vedená k termínu inspekční činnosti
 9. Výběr personální dokumentace pedagogických pracovníků vedené k termínu inspekční
    činnosti
10. Kniha evidence úrazů vedená k termínu inspekční činnosti



                                             7/8
11. Portfolio výchovného poradenství a prevence rizikového        chování žáků, vedené
    ve školním roce 2024/2025 k termínu inspekční činnosti
12. Výroční zpráva školy za školní rok 2023/2024
13. Inspekční zpráva Čj. ČŠIA-2694/22-A ze dne 9. 12. 2022


                                        Poučení
 Podle § 174 odst. 11 školského zákona může ředitel školy podat připomínky k obsahu
 inspekční zprávy České školní inspekci, a to do 14 dnů po jejím převzetí. Případné
 připomínky zašlete prostřednictvím datové schránky (g7zais9), a to k rukám ředitele
 inspektorátu.
 Inspekční zprávu společně s připomínkami a stanoviskem České školní inspekce
 k jejich obsahu zasílá Česká školní inspekce zřizovateli a školské radě. Inspekční
 zpráva včetně připomínek je veřejná a je uložena po dobu 10 let ve škole nebo školském
 zařízení, jichž se týká, a v místně příslušném inspektorátu České školní inspekce.
 Zároveň je inspekční zpráva zveřejněna na webových stránkách České školní inspekce
 a v informačním systému InspIS PORTÁL.


 Složení inspekčního týmu a datum vyhotovení inspekční zprávy

  Ing. Stanislava Grundová, školní inspektorka, vedoucí inspekčního týmu
  Ing. Stanislav Paris, školní inspektor
  Mgr. Petra Prokopová Machalová, školní inspektorka
  Mgr. Vladimíra Příhodová, přizvaná osoba
  Bc. Hana Vejdovská, kontrolní pracovnice
 22. 6. 2025




                                           8/8
