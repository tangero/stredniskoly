CSI0X00AUWO5
Počet listů: 8




                                     Česká školní inspekce
                                    Pardubický inspektorát
___________________________________________________________________________________________________________ _




                         IN S P E K Č N Í ZP R ÁVA
                                          Čj. ČŠIE-1823/22-E


Název                                Střední škola automobilní Ústí nad Orlicí
Sídlo                                Dukelská 313, Hylváty, 562 01 Ústí nad Orlicí
E-mail                               skola@skola-auto.cz
IČO                                  00 529 842
Identifikátor                        600 013 197
Právní forma                         příspěvková organizace
Zastupující                          Ing. Petr Vojtěch
Zřizovatel                           Pardubický kraj
Místo inspekční činnosti             Dukelská 313, Ústí nad Orlicí
Inspekční činnost na místě           6. až 8. 12. 2022


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Předmětem inspekční činnosti vykonávané podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělává ní
(školský zákon), ve znění pozdějších předpisů, bylo zjišťování a hodnocení podmínek,
průběhu a výsledků vzdělávání a školských služeb včetně hodnocení naplňování školních
vzdělávacích programů.


                                          Charakteristika
Střední škola automobilní Ústí nad Orlicí (dále „škola“) vykonává činnost střední školy,
domova mládeže, školní jídelny a školní jídelny-výdejny. V oborech vzdělání ukončených
maturitní zkouškou vzdělává žáky ve čtyřletém studiu pouze v denní formě (23-45-M/01
Dopravní prostředky, 16-02-M/01 Průmyslová ekologie a 39-41-L/01 Autotronik)
a dvouletém nástavbovém studiu také pouze v denní formě (23-43-L/51 Provozní technika).
Ve školním roce 2021/2022 zahájili studium ve škole také žáci přijatí ke vzdělávání v oboru
zakončeném závěrečnou i maturitní zkouškou (39-41-L/01 Autotronik + 26-57-H/01
Autoelektrikář). V oborech ukončovaných závěrečnou zkouškou vzdělává pouze v tříleté m
denním studiu žáky oborů vzdělání 23-68-H/01 Mechanik opravář motorových vozidel,
26-57-H/01 Autoelektrikář, 23-55-H/02 Karosář a 23-61-H/01 Autolakýrník. Dále škola
tradičně realizuje jednoleté zkrácené vzdělávání v oborech vzdělání s výučním listem
a v rámci své doplňkové činnosti také jednoleté kurzy s následnou možností vykonání
maturitní zkoušky.
Ve střední škole se ve školním roce 2022/2023 vzdělávalo ke dni inspekce 516 žáků,
z tohoto počtu 159 v maturitních oborech čtyřletých a dvouletém (31 %), 225 v tříletýc h
oborech vzdělání (44 %). V obou jednoletých typech studia bylo zapsáno 87 žáků (17 %),
studium kombinovaného typu si aktuálně vybralo 45 žáků. Největší zájem mají žáci
o vzdělávání v učebním oboru mechanik opravář motorových vozidel. Škola ke dni
inspekční činnosti evidovala 59 žáků se speciálními vzdělávacími potřebami. Žákům
zejména ze vzdálenějších míst bydliště škola zajišťuje ubytování v domově mládeže v areálu
školy, ubytováni jsou do výše kapacity rovněž žáci dalších místních středních škol.
K termínu inspekce bylo v domově mládeže ubytováno ve čtyřech výchovných skupinách
celkem 135 žáků.


                         Hodnocení podmínek vzdělávání
Ředitel školy je ve své funkci již třetí funkční období, od roku 2007. Aktuální koncepci
rozvoje školy formuloval pro potřeby konkurzního řízení, její součástí je zpracovaná SWOT
analýza, která pojmenovává reálná ohrožení i příležitosti. Hlavním cílem je zajištění
prostorových a materiálních podmínek pro vzdělávání žáků v maturitních i nematuritníc h
automobilních oborech, udržení a případné rozšíření stávající nabídky oborů vzdělání
a v neposlední řadě snaha držet krok s trendy v oblasti moderních technologií v odborném
vzdělávání. Jeho vizí je dosáhnout vnímání školy mezi veřejností jako školy prestižní, která
je dobrou volbou pro účastníky vzdělávání i odborné firmy a organizace. Její prezentová ní
podpoří diskuzi o dalším směřování školy i o konkrétních krocích vedoucích k posílení
otevřené komunikace k dosažení konkrétních odborných i pedagogických cílů vzdělávání.
Škola se velmi intenzivně věnuje podpoře bohaté doplňkové činnosti, jejíž řízení si ponechal
ve své kompetenci ředitel školy. Vedení a pedagogické řízení teoretické i praktické výuky,
včetně kontrolní činnosti, delegoval na své zástupce. Vedení domova mládeže svěřil
jmenovanému vedoucímu vychovateli. Řídicí procesy ve škole jsou nastaveny, v některých
oblastech jsou ale méně funkční a neumožňují vhodnou prevenci nedostatků v řízení školy.
Např. při plánování komisionálních zkoušek neprospívajících žáků nebo žáků bez uzavřené
klasifikace docházelo k neúměrnému kumulování těchto zkoušek v jeden den. Velmi
omezená je také hospitační činnost vedení školy zejména v teoretické výuce, chybí tak
účelná a důsledná podpora učitelům prostřednictvím zpětné vazby k jejich pedagogické
práci. V doložených záznamech z několika hospitací jsou pojmenována pozitiva i negativa
výuky, chybí ale konkrétní doporučení ke zlepšení a následné ověření zlepšení stavu.
Vzájemné hospitace jako podnět k pedagogickému rozvoji nejsou mezi učiteli realizová ny,
což mimo jiné omezuje jejich další odborný růst v oblasti např. inovativních metod výuky.
Další vzdělávání pedagogických pracovníků je plánované neformálně, na základě konkrétní
diskuze s učiteli a téměř výhradně se zaměřením zejména na profesní odbornost učitelů
odborného výcviku nebo odborných předmětů. Velmi omezená je podpora pedagogů


                                            2/8
v oblastech pedagogických dovedností, např. pedagogické diagnostiky, práce s nadanými
žáky apod. Pedagogická rada projednává podstatné záležitosti pro vzdělávání, předmětové
komise a odborná metodická sdružení pravidelně projednávají zejména zajištění pomůcek
na výuku, soutěže a projekty nebo celkové výsledky žáků u maturitních nebo závěrečnýc h
zkoušek.
Prostorové, materiální i finanční podmínky umožňují realizaci vzdělávání podle školních
vzdělávacích programů. Prostředí společných prostor školy je upravené, materiá lní
podmínky zejména pro odborné vzdělávání jsou výborné a dále se průběžně zlepšují.
Významné finanční investice pomáhají inovovat učební pomůcky i technologie pro učební
rozvoj žáků. Příležitostí je obnova vybavení učeben výpočetní techniky, včetně počítačů
a jejich software. Personální podmínky školy jsou stabilní a zpravidla účelně podporují
vzdělávání žáků. Přínosem je zajištění odborně kvalifikovaných pedagogů i odborníků
z praxe, včetně instruktorů praktického vyučování na smluvních pracovištích. Příležitos tí
je zaměření na cílenější podporu začínajících učitelů a učitelů s menší učební praxí.


                          Hodnocení průběhu vzdělávání
Sledované hodiny teoretické výuky měly zpravidla velmi klidnou atmosféru, učitelé
nemuseli řešit žádné negativní projevy chování žáků. V jejich úvodu učitelé většinou
věnovali čas procvičování a upevňování získaných znalostí a dovedností. Některým se dařilo
žáky vhodně motivovat a také vymezit vhodný pedagogický cíl hodiny, častěji však
předkládali pouze obsah probíraného učiva nebo téma probírané kapitoly. V části hodin
metody a formy práce méně podporovaly aktivnější zapojení žáků, kteří byli často spíše
pasivními příjemci informací. Výrazně převažovala frontální forma výuky s dominantní rolí
učitele, kterou v menší míře doplňovala samostatná práce žáků, Spíše ojediněle byly
využívány kooperativní prvky výuky (párová nebo skupinová práce), při hodinách nedávali
učitelé žákům prostor pro aktivní vyhledávání informací z různých zdrojů. Dávali přednost
řízenému rozhovoru se žáky před cíleně zaměřenou diskuzí, to jim umožňovalo alespoň
částečně ověřovat účelnost metod výuky. Pokud učitelé využili zadání problémové úlohy
nebo otázky, oslovení žáci zpravidla znali správnou odpověď. Využití didaktické techniky
zvyšovalo názornost výuky. Pouze někteří učitelé vedli žáky k odpovědím v souvislostec h,
mnohdy byly dostačující pouze krátké rychlé odpovědi. Několik učitelů vhodně využíva lo
průběžné motivační hodnocení a podporovalo žáky ve vyjádření vlastního názoru.
Zaznamenána nebyla vhodná diferenciace náročnosti zadávaných úkolů, což omezovalo
učební pokrok nejen žáků s potřebou podpůrných opatření, ale i pokrok a motivaci žáků
nadaných. Jen v omezené míře byla zaznamenána vhodná individuální dopomoc žákům.
V některých případech byla důvodem malá znalost učitelů o vhodných metodách podpory,
někdy i omezené povědomí učitelů o přítomnosti žáků se speciálními vzdělávac ími
potřebami a jejich konkrétních potřebách podpory. Závěry hodin byly zpravidla věnovány
pouze zadání domácích úkolů nebo rychlé rekapitulaci průběhu pouze ze strany učitele,
získání zpětné vazby o pochopení učiva žáky a vyhodnocení pedagogického cíle chybělo.
Učitelé nevytvářeli příležitosti pro vzájemné hodnocení nebo sebehodnocení žáků.

Při výuce všeobecně vzdělávacích předmětů učitelé zvyšovali efektivitu vzdělává ní
v některých hodinách využíváním pracovních listů k rozvoji čtenářské gramotnosti,
charakteristice textu, procvičení a upevnění učiva. Při práci s vhodně vybranými ukázkami
uměleckých textů a jejich interpretaci byli žáci více aktivní a motivovaní. Ve výuce cizích
jazyků bylo omezeno rozvíjení jazykových receptivních i produktivních dovedností žáků
častým nadužíváním českého výkladu, což omezovalo porozumění žáků psanému


                                           3/8
i mluvenému slovu ve vyučovaném jazyce. V rozvoji matematických dovedností
je příležitostí více využívat samostatnou práci žáků při hodinách zaměřených zejména
na procvičování učiva, což umožní učitelům více se věnovat jednotlivým žákům s potřebou
cílené podpory.
Ve sledované výuce teoretických odborných předmětů byla občas zaznamenána vhodná
podpora názornosti prostřednictvím digitálních technologií nebo dalších didaktickýc h
pomůcek, jen v omezené míře dostávali žáci prostor k vyjádření vlastního názoru
vycházejícího např. z vlastních praktických zkušeností nebo z předcházejícího učení. Žáci si
často učivo zapisovali sami do vlastních sešitů podle promítané prezentace učiva, v několika
případech jim byli poznámky učitelem pouze ústně diktovány bez potřebné vizuální opory.
Protože zápisy v sešitě nahrazovali žákům např. chybějící učebnice a slouží jim jako stěžejní
učební materiál pro domácí přípravu, byl tento postup nevhodný. Někteří žáci v nastaveném
tempu nemohou v omezeném čase stihnout vše řádně i čitelně zapsat, žáci se speciálními
vzdělávacími potřebami mohou mít objektivní problém si zároveň pořizovat psaný zápis
a současně dobře vnímat výklad učiva. V několika případech učitelé podcenili i podmínky
v učebnách, které nebyly optimálně nastavené (např. osvětlení).
Odborný výcvik probíhal pod vedením učitelů odborného výcviku ve školních dílnách
v areálu nedaleko hlavního sídla školy. Na pracovištích u smluvních partnerů je dobře
zajištěn instruktory. Podmínky jsou z hlediska technického a materiálního vybavení velmi
dobré a umožňují učitelům odborného výcviku naplňovat očekávané vzdělávací výstupy
v jednotlivých oborech vzdělání. Organizace odborného výcviku podporuje kvalitní
přípravu žáků pro reálnou praxi i díky velmi dobré spolupráci se smluvními partnery
v regionu. Učitelé vedli žáky k zodpovědnosti za kvalitu odváděné práce i ke spolupráci
v rámci pracovního kolektivu nebo skupiny. Žáci dodržovali pravidla bezpečnosti správným
používáním ochranných pomůcek, propojovali osvojené teoretické vědomosti
při praktických činnostech. Zadané úkoly plnili většinou samostatně, případně s vhodnou
dopomocí učitele. Ti kladli důraz na správné dodržování technologických postupů, průběžně
hodnotili vykonanou práci a žákům poskytovali účinnou zpětnou vazbu během pracovního
dne. Závěrečné zhodnocení žákovské práce není pravidelně prováděno, hodnocení kvality
odvedené práce učitelé žákům sdělují většinou na konci pracovního cyklu včetně klasifikace.
Ve sledovaném odborném výcviku žáci dosahovali velmi dobrých výsledků, byli schopni
samostatné odborné práce na zakázkách klientů. Na navštíveném smluvním pracovišti bylo
zaznamenáno pozitivní vnímání žáků ze strany zaměstnanců a spokojenost ze strany
zástupce firmy. Patrná byla dobře fungující vzájemná informovanost mezi odpovědným
učitelem a instruktory, s ohledem na docházku a prospěch žáků.
Při činnosti domova mládeže je pro ubytované žáky vytvářeno pozitivní přátelské klima
nahrazující rodinné prostředí, zajištěna je podpora k učení, k efektivnímu využívání volného
času a podpora zdravého životního stylu. Žáci mohou využívat studovnu, hernu, posilovnu,
tělocvičnu i lezeckou stěnu. Vybavení domova mládeže je postupně obnovováno, aktuálně
chybí možnost využívat zázemí kuchyněk. Vychovatelé spolupracují s pedagogy střední
školy, zajímají se o problémy ubytovaných žáků a řeší je.


                          Hodnocení výsledků vzdělávání
Průběžné výsledky vzdělávání žáků vychází z klasifikace získávané při ověřování vědomostí
a znalostí žáků a probíhá obvykle vlastními evaluačními nástroji. Pravidelná pololetní
a ročníková klasifikace žáků se promítá do jejich celkového hodnocení. Ve školním roce
2021/2022 pouze velmi malá část žáků (do 3 %) dokázala zvládnout své studium v obou


                                            4/8
sledovaných pololetích s vyznamenáním. Značný byl počet neprospívajících žáků, zejména
v prvním pololetí uvedeného období byla míra neúspěšných žáků velmi vysoká (přibližně
28 %). Nejčastěji byli žáci stupněm nedostatečný hodnoceni v teoretických odborných
předmětech (např. základy elektrotechniky nebo automobily) i všeobecně vzdělávac íc h
předmětech (matematika). Alarmující byl vysoký počet několika desítek žáků hodnocených
v prvním pololetí stupněm nedostatečný z tělesné výchovy, přičemž několik z nich bylo
takto hodnoceno i ve druhém pololetí. Tato skutečnost nepodporuje pozitivní vztah žáků
k pohybu a rozvoji jejich zdravého životního stylu. Řada žáků před zahájením školního roku
2022/2023 vykonávala napříč obory vzdělání „doklasifikační“ nebo opravné zkoušky, mnozí
se k těmto zkouškám z různých důvodů vůbec nedostavili. Negativním jevem byly vysoké
počty neomluvených absencí žáků v teoretické i praktické výuce, v obou pololetích školního
roku 2021/2022 se jednalo v souhrnu až o tisíce neomluvených hodin, což činilo přibližně
10 % z celkového počtu zameškaných hodin. Škola zatím nepřijala žádná systémová
opatření ke zlepšení tohoto stavu, žákům s rizikem školního neúspěchu jsou sice nabízeny
individuální konzultace nebo doučování, ale zájem žáků o tento druh podpory je spíše
minimální. Vedení školy např. systematicky neověřuje vliv metod a forem práce učitelů
ve výuce na úspěšnost žáků.
Celkově spíše nižší míra úspěšnosti žáků u maturitních i závěrečných zkoušek se podle dat
zveřejněných ředitelem školy ve výroční zprávě o činnosti školy za školní rok 2021/2022
pohybuje od 6 do 18 %, svůj vliv na tuto statistiku mají i počty žáků, kteří zkoušky
vykonávali. U maturitních zkoušek čtyřletých oborů vzdělání byli neúspěšní spíše
jednotlivci, u dvouleté nástavby a zejména jednoletých kurzů jsou počty neúspěšnýc h
výrazně vyšší. V případě závěrečných zkoušek byli nejméně úspěšní žáci jednoletého
zkráceného studia pro získání výučního listu.
Primární prevence a výchovné poradenství jsou zajišťovány dvěma vyučujícími. Výchovný
poradce vede informace a zprávy z poradenských zařízení, ale systematicky neověřuje jejich
dopad na kvalitu výuky žáků se speciálními vzdělávacími potřebami. Části učitelů chybí
cílená podpora v rozvoji vlastních pedagogických dovedností při práci se žáky s potřebou
podpůrných opatření ze strany vedení školy i výchovného poradce, někteří měli jen omezené
informace o vhodných způsobech zohledňování potřeb těchto žáků, včetně těch rychlejš íc h
a nadanějších. Příležitostí je průběžné ověřování kvality práce se žáky se speciálními
vzdělávacími potřebami prostřednictvím důslednější kontrolní a hospitační činnosti
prováděné výchovným poradcem, a to i s ohledem na výsledky žáků a na vliv podpory
na jejich úspěšnost. Kariérovým poradenstvím se výchovný poradce nezabývá, tuto
problematiku řeší se žáky vesměs jejich třídní učitelé. Metodička prevence pravidelně
upravuje plán prevence podle potřeby školy. Přednášky či akce zaměřené na primární
prevenci pořádá škola sama nebo ve spolupráci např. se společností ACET. V rámci podpory
vztahů v třídním kolektivu škola pořádá adaptační kurzy, lyžařské výcviky, podle zájmu
vodácký nebo cyklistický kurz. Pouze v případě již vzniklého problému v kolektivu žáků
metodička zajišťuje sociometrické šetření ve třídě za podpory dalších členů školního
poradenského pracoviště. Doporučením je zajistit pravidelná zjišťování spokojenosti
účastníků vzdělávání napříč všemi obory, pro které lze využít sociometrická šetření
zaměřená zejména na vnímání klimatu školy a vzájemných vztahů, které zatím systematick y
sledovány nejsou. Pro posílení vzájemné komunikace a získání účelné zpětné vazby od žáků
může být přínosem vznik samostatného žákovského parlamentu.
Škola se věnuje cíleně vlastní propagaci v rámci účasti v mnoha tematicky zaměřenýc h
projektech, vědomostních i sportovních soutěžích, při dnech otevřených dveří. Organizuje
motivačně-prezentační akci Technohrátky, výjezdy svých žáků do zahraničí a na zahranič ní
stáže (např. Erasmus+), podporuje spolupráci se základními školami i oborově blízkými


                                           5/8
středními školami v celé ČR. Významnou a úspěšnou je spolupráce s profesními
organizacemi a firmami zaměřenými na automobilový průmysl. Standardní je zapojení
do projektů KAP, šablon a dalších projektů organizovaných MŠMT nebo zřizovate le m.
Pořádá pravidelné kurzy a profesní školení pro veřejnost, včetně kurzů jednotlivýc h
odborných předmětů v oboru vzdělání 23-45-M/01 Dopravní prostředky. Rozvoj sociálníc h
dovedností žáků je posilován účastí v dobročinných akcích a charitativních sbírkách,
úspěšně pokračuje v získávání plnoletých žáků pro bezplatné dárcovství krve a kostní dřeně.
Přínosem je spolupráce s mnoha sociálními partnery a profesními organizacemi, které usilují
o motivaci studentů k aktivnímu zájmu o zvolený obor.


                                        Závěry
Vývoj školy
- Od minulé inspekce škola rozšířila nabídku vzdělávání v učebním oboru Autolakýr ník
  a počínaje školním rokem 2021/2022 se vzdělávají ve škole také žáci přijatí
  do kombinovaného oboru vzdělání zakončeném závěrečnou i maturitní zkouškou,
- průběžné zlepšování materiálních podmínek pro odborné vzdělávání.

Silné stránky
- Velmi dobré materiální podmínky školy pro praktické vyučování umožňující naplňovat
  očekávané výsledky vzdělávání žáků,
- osvědčená a dobře fungující spolupráce se smluvními partnery podporující rozvoj
  technických dovedností žáků při praktickém vyučování,
- bohatá doplňková činnost školy rozšiřující možnosti pro vzdělává ní žáků.

Slabé stránky a/nebo příležitosti ke zlepšení
- Málo funkční kontrolní systém pro účelné plánování a řízení pedagogického procesu,
- méně účelný přenos informací cíleně podporující otevřenou komunikaci účastníků
  vzdělávání,
- omezená hospitační činnost vedení školy v teoretické výuce pro podporu rozvoje
  pedagogických dovedností učitelů,
- převažující méně účinná frontální forma výuky v teoretickém vyučování bez účelného
  využití aktivizačních metod,
- chybějící poskytování zpětné vazby žákům v závěrech hodin teoretické výuky i k jejich
  vykonané práci v odborném výcviku,
- absence vedení žáků k sebehodnocení nebo vzájemnému hodnocení omezující účelné
  vnímání vlastního pokroku v učení,
- chybějící diferenciace náročnosti úloh při výuce všeobecně vzdělávacích i teoretických
  odborných předmětů pro žáky s různými vzdělávacími potřebami,
- vyšší počet žáků ohrožených školním neúspěchem a neprospívajících v průběhu studia,
- vyšší počet neklasifikovaných a neprospívajících žáků v tělesné výchově,




                                           6/8
- vysoký počet neomluvených absencí žáků v teoretické výuce i praktickém vyučování.

Doporučení pro zlepšení činnosti školy
- Zajistit účelný kontrolní systém založený na otevřené komunikaci účastníků vzdělává ní
  při plánování a řízení školy,
- zlepšit systémové nastavení přenosu informací učitelům o žácích se speciálními
  vzdělávacími potřebami a jejich vhodné podpoře v teoretické výuce i odborném výcviku,
- zajistit v rámci plánovaného dalšího vzdělávání pedagogických pracovníků smyslup lno u
  podporu učitelům v oblasti využívání aktivizačních výukových metod,
- poskytovat učitelům teoretické i praktické výuky účinnou zpětnou vazbu ke kvalitě jejich
  pedagogické práce prostřednictvím četnější hospitační činnosti vedení školy,
- zvýšit ve výuce využívání vhodných technik pro účelné sebehodnocení a vzájemné
  hodnocení žáků využitelné pro účelnou zpětnou vazbu v závěrech hodin,
- zaměřit cíle vzdělávání v jednotlivých hodinách zejména teoretické výuky na vhodnou
  podporu žáků s různými vzdělávacími potřebami prostřednictvím úkolů diferenco va né
  náročnosti,
- přijmout účelná systémová opatření k zlepšení stavu v oblasti průběžných a celkových
  výsledků vzdělávání žáků včetně snížení neomluvené absence žáků.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů přijmout adekvátní opatření k prevenci nedostatků zjištěných
při inspekční činnosti a ve stejné lhůtě písemně informovat Českou školní inspekci,
jaká byla přijata opatření.
Zprávu zašlete na adresu Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu.


            Seznam dokladů, o které se inspekční zjištění opírají
1.    Výpis z rejstříku škol a školských zařízení ze dne 5. 12. 2022
2.    Školní vzdělávací programy jednotlivých oborů vzdělání pro školní rok 2022/2023
3.    Školní vzdělávací program domova mládeže pro školní rok 2022/2023
4.    Školní řád platný pro školní rok 2022/2022 včetně aktualizace účinné od 15. 11. 2022
5.    Vnitřní řád domova mládeže s účinností od 1. 1. 2017
6.    Koncepce rozvoje školy na období od roku 2019 (dokument bez bližšího určení)
7.    Školní matrika pro školní rok 2022/2023 (výběr z dokumentace)
8.    Rozvrhy hodin tříd a učitelů ve střední škole pro školní rok 2022/2023
9.    Třídní knihy střední školy pro školní rok 2022/2023
10.   Elektronická evidence učiva v odborném výcviku ve školním roce 2022/2023 (výběr)
11.   Zápisník BOZP žáka ve školním roce 2022/2023 (vzorek)
12.   Smlouva se smluvním pracovištěm žáka platná ve školním roce 2022/2023 (vzorek)


                                           7/8
13.   Kontrolní list žáka vedeného na smluvním pracovišti ve školním roce 2022/2023
      (vzorek)
14.   Výroční zpráva o činnosti školy - školní rok 2021/2022
15.   Minimální preventivní program pro školní rok 2022/2023
16.   Záznamy pedagogické rady pro školní roky 2021/2022 a 2022/2023
17.   Doklady o personálních podmínkách školy
18.   Záznamy z hospitační činnosti školy


                                         Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pardubický inspektorát, Sukova
třída 1556, 530 02 Pardubice, případně prostřednictvím datové schránky (g7zais9),
nebo na e-podatelnu csi.e@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České š kolní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Martin Valášek, školní inspektor,
vedoucí inspekčního týmu

Mgr. Petra Holánková, školní inspektorka

Bc. Lenka Kalinová, kontrolní pracovnice

Mgr. Hana Rozsypalová, školní inspektorka

Mgr. Hana Řebíčková, školní inspektorka

Ing. Vratislav Kšica, odborník na vzdělávání
v autooborech




                                               8/8
