                                     Česká školní inspekce
                                      Pražský inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIA-294/22-A


Název                               Vyšší odborná škola grafická a Střední průmyslová
                                    škola grafická, Praha 1, Hellichova 22
Sídlo                               Hellichova 22, 118 00 Praha 1
E-mail                              info@graficka-praha.cz
IČ                                  70837783
Identifikátor                       600004562
Právní forma                        Příspěvková organizace
Zastupující                         Ing. Radek Blahák
Zřizovatel                          Hlavní město Praha
Místo inspekční činnosti            Hellichova 22, 118 00 Praha 1
Termín inspekční činnosti           15. 3. 2022 − 18. 3. 2022


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou a vyšší
odbornou školou podle § 174 odst. 2 písm. b) a c) zákona č. 561/2004 Sb., o předškolním,




2021/2022
základním, středním, vyšším, odborném a jiném vzdělávání (školský zákon), ve znění
pozdějších předpisů.


                                   Charakteristika
Právnická osoba Vyšší odborná škola grafická a Střední průmyslová škola grafická,
Hellichova 22, Praha 1 (dále „škola“) vykonává činnost střední školy a vyšší odborné školy.
Střední škola (dále „SŠ“) vzdělává žáky v maturitních oborech Polygrafie, Užitá fotografie
a média, Grafický design a Konzervátorství a restaurátorství. Obor Grafický design je
vyučován ve třech zaměření - Design tiskovin, Design digitálních médií a Design obalů.
Vyšší odborná škola (dále „VOŠ“) poskytuje vzdělávání zakončené absolutoriem podle
akreditovaného vzdělávacího programu Grafický design a realizace tiskovin v šesti
zaměřeních (Propagační grafika, Knižní grafika, Fotografická tvorba a média, Tisková
produkce, Mediální produkce a Restaurování uměleckořemeslných děl z papíru
a pergamenu). Vzdělávání je realizováno na dvou místech poskytovaného vzdělání
v docházkové vzdálenosti na adresách Hellichova 22 a Maltézské náměstí 16.
Charakteristické zaměření školy směřuje k uplatnění absolventů v oblasti současného
kreativního průmyslu.
Od poslední inspekční činnosti v roce 2013 vzrostla naplněnost SŠ na 97 %. K termínu
inspekce se ve SŠ vzdělávalo ve 12 třídách celkem 318 žáků. Ve VOŠ bylo poskytováno
vzdělávání v pěti skupinách 112 studentům. Nejvyšší povolený počet studentů byl využit
na 62 %.
Škola se prezentuje vlastním nakladatelstvím, dalším vzděláváním určeným pro veřejnost
formou odborných kurzů a především rozsáhlou spoluprací s dalšími středními a vysokými
školami v České republice i v zahraničí, firemními i jinými subjekty. V roce 2020 škola
oslavila 100 let své existence.


                         Hodnocení podmínek vzdělávání
Od posledního inspekčního hodnocení prošla škola řadou změn, které se kvalitativně
projevily v oblasti podmínek a výsledků vzdělávání. Vzrostla naplněnost školy, zvýšil se
počet žáků, studentů, tříd, rozšířilo se zaměření oborů, probíhá generační obměna
pedagogického sboru. V roce 2017 došlo k personální změně ve funkci ředitele školy (dále
„ředitel“). Ředitel dlouhodobě naplňuje reálně stanovenou a pedagogy sdílenou koncepci
a strategii rozvoje školy, která vychází z analýzy stavu instituce, koresponduje s posláním
školy i se záměry zřizovatele a zohledňuje vývoj společenské poptávky na trhu práce.
Základním nástrojem inovace odborného vzdělávání jsou průběžně aktualizované školní
vzdělávací programy (dále „ŠVP“) a akreditovaný vzdělávací program (dále „AVP“).
Kvalitní naplňování profilu absolventa podporují příkladně rozvíjené partnerské vztahy se
sociálními partnery. Přínosné jsou zejména pro zajištění odborných praxí žáků a studentů,
vzájemnou výpomoc materiály, technickým vybavením a službami, poskytování studijníc h
materiálů a učebních pomůcek, inovaci obsahu učiva v souladu s novými poznatky
ve výtvarných a uměleckořemeslných oborech, zajištění profesního růstu pedagogů.
Spolupráce se středními a vyššími uměleckoprůmyslovými školami stejného zaměření
umožňuje sdílení zkušeností z výchovně vzdělávacího procesu. Zákonní zástupci žáků se
do chodu školy zapojují prostřednictvím školské rady, Spolku rodičů a přátel školy
a spoluúčastí při organizování či finančním zabezpečení školních a mimoškolních aktivit .




2021/2022                                   2
Konstruktivní partnerské vztahy rozvíjí vedení školy rovněž se zřizovatelem, který se
finančně podílí na zlepšování podmínek vzdělávání.
Systematická a koncepční práce vedení školy vytváří rámec pro optimální chod školy.
Uplatňovaný vícestupňový systém řízení je funkční, vychází z účelného delegování
kompetencí, stanovení transparentních pravidel a jasně vymezených úkolů. Základním
poradním orgánem ředitele je pedagogická a umělecká rada, kolegium ředitele tvořené
vedoucími metodických oddělení a předmětových komisí a redakční rada. Pravidelné porady
na různých úrovních umožňují plynulý chod školy i operativní řešení problémů. Pedagogové
efektivně spolupracují v rámci vyučovaných oborů a v předmětových komisích, např.
při revizi nebo kontrole naplňování ŠVP a AVP, v oblasti organizačního zajištění
vzdělávacích aktivit a evaluace výsledků vzdělávání. Po návratu žáků a studentů k prezenční
výuce rovněž společně vyhodnocovali dopady distančního vzdělávání. Realizovaný způsob
řízení je založený na otevřené konstruktivní komunikaci s pedagogickými pracovníky
i dalšími aktéry vzdělávání. K plynulému přenosu informací mezi jednotlivými účastníky
vzdělávání napomáhá elektronický informační systém a využívání výukové platformy.
Kontrola výchovně vzdělávacího procesu je prováděna systematicky a komplexně.
Ze záznamů z hospitací a z rozhovorů s pedagogy je zřejmé, že závěry z hospitační činnosti
zpravidla vyústily v doporučení ke zlepšení realizace výuky. Z přímého pozorování
v průběhu inspekční činnosti vyplynulo, že poskytování individuální zpětné vazby k práci
některých učitelů nebylo dostatečně účinné, např. pokud jde o uplatňování aktivizač níc h
výukových metod nebo práci s didaktickým závěrem vyučovací hodiny.
Vzdělávání k termínu inspekční činnosti zajišťovalo 68 interních a externích pedagogickýc h
pracovníků, včetně odborníků z praxe. Zhruba třetina pedagogů je nekvalifikovanýc h.
Většina z nich si své odborné vzdělání v současné době doplňuje studiem pedagogické
způsobilosti. Pedagogický sbor se postupně obměňuje ve prospěch příznivější věkové
skladby. Převaha zkušených a odborně způsobilých pedagogů zajišťuje kontinuitu
vzdělávání i podporu nově začínajícím nebo nastupujícím pedagogům. Další vzdělává ní
pedagogických pracovníků (dále „DVPP“) vychází z filozofie školy a stanovených priorit.
Na svůj profesní rozvoj klade důraz i vedení školy. Ředitel je předseda odborné komise škol
s polygrafickými obory a členem řady asociací SŠ a VOŠ. Pedagogičtí pracovníci se
ve sledovaném období zapojovali především do různých vzdělávacích akcí podporujícíc h
jejich odborný růst, v období distanční výuky rovněž do rozvoje digitálních kompetencí
a využití vhodných online nástrojů ve výuce na dálku. Z hospitační činnosti inspekčního
týmu je však evidentní, že vzdělávání pedagogů nebylo dostatečně efektivní v oblasti
inovativních metod a forem práce, což se negativně odrazilo v části výuky.
Efektivním vícezdrojovým financováním se řediteli daří zajistit plynulý chod instituce
i naplňovat všech oborových ŠVP a AVP. Vedení školy průběžně vyhodnocuje a zkvalitňuje
materiálně technické podmínky pro vzdělávání. Instituce disponuje dostatečným počtem
kmenových i odborných učeben. Ve všech učebnách jsou nainstalovány dataprojektory
a počítače, k dispozici je v celé škole wifi připojení. Realizované rekonstrukce a úpravy
v posledních letech přispěly k dalšímu rozvoji školy a vytvoření velmi dobrých podmínek
pro výuku. Došlo např. k rekonstrukci suterénu v obou budovách, modernizaci chemické
laboratoře, pořízení klimatizace a rekonstrukci multimediální učebny oddělení grafiky
a fotografie v podkroví, vybavení auly akustickou technikou a velkoformátovou obrazovkou
pro podporu hybridní výuky, vzniku nových atelierů, obnově vybavení dvou počítačových
učeben, přístrojovému vybavení učeben. Vybavení informační a komunikač ní
technikou moderními didaktickými pomůckami (např. nově pořízené notebooky, počítače,
monitory, dataprojektory, multifunkční kopírky se speciálním formátem pro tiskové úlohy,



2021/2022                                   3
tiskařský digitální stroj, řezací plotr, plotr pro potisk), se průběžně obnovují a doplňují podle
finančních možností školy a potřeb poskytované výuky. Efektivní využití všech dostupných
prostor dokládá umístění knihtiskové dílny a výtvarné učebny v suterénu budovy Hellicho va.
Škole však chybí ateliér pro realizaci výtvarných předmětů, například figurálního kreslení,
a výuka tak probíhá v méně vyhovujících učebnách teoretických předmětů. Zlepšilo se
relaxační zázemí pro žáky - příjemný moderní prosklený prostor s počítači, multifunkč ní
kopírkou, s automaty na občerstvení i zázemí pedagogů ve sborovně a v kabinetech.
V budově na Maltézském náměstí je žákům a studentům k dispozici školní knihovna
a studovna s rozsáhlým knižním fondem včetně studijních materiálů. Škola pro výuku
tělesné výchovy nemá ve své budově odpovídající podmínky, proto pronajala vhodné
prostory v nedaleké TJ Sokol Malá Strana. Stravování žáků zajistila v jídelně v docházkové
vzdálenosti od školy.
Bezpečnost žáků a studentů je zajištěna standardním způsobem na obou pracovištíc h
(elektronické zajištění vstupu do budovy kódy a čipy). Vedení školy vyhodnocuje případná
rizika a sleduje míru úrazovosti žáků, jež je stabilní. Určitou míru rizika však stále
představují přechody žáků mezi budovami v Hellichově ulici a na Maltézském náměstí
způsobené náročnou organizací vzdělávání vyplývající ze specifik jednotlivých oborů
vzdělání.


                           Hodnocení průběhu vzdělávání
Společným znakem všech hospitovaných hodin ve střední škole byla příjemná atmosféra,
vzájemně respektující přístup učitele a žáků, dodržování nastavených pravidel práce
a komunikace. V převážné části teoretického vyučování se pozitivně projevila pečlivá
příprava vyučujících, zvolené výukové formy a metody vedly ke splnění stanoveného
vzdělávacího cíle. Vzdělávací strategie zpravidla rozvíjely vědomosti a dovednosti žáků,
ve vyšších ročnících směřovaly k přípravě na maturitní zkoušku, ve společenskověd níc h
předmětech částečně formovaly jejich postoje. Převažovala frontální výuka, kombinova ná
s řízeným rozhovorem, v některých hodinách byly efektivně využity také kooperativní
formy práce, které podpořily mj. rozvoj sociálních kompetencí žáků, zejména v oblasti
jazykového vzdělávání či při výuce statistiky. V části výuky žáci při práci s textem
aplikovali osvojené vědomosti a projevovali přiměřenou znalost terminologie, slovní zásoby
nebo literárně vědného kontextu. Ve sledovaném jazykovém vzdělávání si žáci zdařile
rozvíjeli interaktivní řečové dovednosti v četných komunikačních situacích, systematick y
bylo podporováno rozšiřování slovní zásoby i upevňování gramatických struktur. Ve větší
části výuky se vyučujícím dařilo zvyšovat zájem žáků o probírané učivo prezentováním
učiva v širších souvislostech, propojováním teoretických poznatků s jejich využitím v praxi.
Žáci prokazovali schopnost uplatnit probírané jevy v příkladech z reálného života.
V některých hodinách byla efektivně využita k podpoře dalšího učení žáků práce s chybou,
podpora aktivního čtenářství a prohlubování matematické, přírodovědné a informač ně
komunikační gramotnosti.
Účinnost výuky přibližně třetiny hospitovaných hodin teoretického vyučování odborných
a všeobecně vzdělávacích předmětů snižovaly některé metodické a didaktické nedostatky.
Uplatňovaná škála metod a forem výuky byla málo pestrá, což se projevovalo jednotvárností
a nižší dynamikou vyučovací hodiny i nerovnoměrným zapojením žáků do výuky.
Opomíjení střídání činností, malá míra názornosti, využívání didaktické techniky, různých
informačních zdrojů a samostatné vyhledávání informací vedly k menšímu zájmu žáků
o probírané učivo. Vyučující vytvářeli v menší míře prostor pro souvislejší vyjadřování
žáků, jež by napomohlo k formulaci vlastního názoru, k rozvoji jejich kritického myšle ní


2021/2022                                      4
a komunikativních dovedností. Scházející diferenciace zadávaných úloh dostatečně
nepodporovala odlišné pracovní tempo, rozdílnou úroveň znalostí a dovedností žáků včetně
jejich individuálních možností. Učitelé se často obraceli ke třídě jako celku a reagovali
zejména na podněty spolupracujících žáků. Poskytovaná zpětná vazba tak nebyla
pro všechny žáky dostatečná a využitelná k dalšímu procesu učení. Žáci byli jen ojediněle
vedeni k objektivnímu posouzení kvality práce svých vrstevníků a k sebereflexi vlastního
výkonu. V závěru těchto vyučovacích hodin nebyl rovněž vytvořen prostor pro vyhodnoce ní
splnění vzdělávacího cíle. V části sledovaných hodin byla věnována menší pozornost
jazykové kultuře při vyučování a usměrňování úrovně mluveného projevu žáků.
Hospitované hodiny v předmětech odborné přípravy ve SŠ a VOŠ vykazovaly výbornou
úroveň a vyznačovaly se účelným využíváním materiálně technického vybavení. Zkušenost
vyučujících a jejich zaujetí pro příslušný předmět významně vedly k rozvoji odborných
kompetencí žáků. Uplatňované vzdělávací strategie vycházely z vědomostí a dovedností
žáků i studentů, diferencovaný přístup zohledňoval jejich individuální předpoklady
a směřoval k cílenému rozvoji jejich potenciálu. V prostředí odborných ateliérů a dílen si
žáci samostatně osvojovali typografické a kaligrafické dovednosti, pracovali se sítotiske m,
litografickou technikou, obhajovali své fotografické práce na zadané téma. Uplatňová ní
názorně demonstrativních metod, instruktáže, důraz na dodržování stanovených postupů
v kombinaci s rozvojem kreativity přispívaly ke zvyšování motivace žáků a jejich odborných
kompetencí. Poskytovaná průběžná zpětná vazba byla pro žáky i studenty využite lná
při dalším učení. Při figurálním kreslení byla uplatněna práce s chybou, která žáky
směrovala k hledání způsobu správného řešení. Pedagogové cíleně využívají formativní
hodnocení dokládající pokrok každého žáka, např. výběrová portfolia, i standardizo va né
kriteriální hodnocení v rámci ročníkových, klauzurních a závěrečných prací. Nedílnou
součástí výuky bylo vhodné uspořádání pracovního prostředí v dílnách i v ateliérech a důraz
na dodržování zásad bezpečnosti práce.
V hospitované výuce ve vyšší odborné škole převládaly metodicky a didakticky zdařilé
vyučovací jednotky, které měly jasně definovaný vzdělávací cíl a promyšlenou strukturu.
Ve výuce byla patrná vysoká odbornost učitelů s přesahem do praxe a praktických aplikací.
Efektivitu vzdělávání podpořilo časté zařazení mezioborových vztahů a propojení získanýc h
teoretických poznatků s praktickou složkou vzdělávání. V průběhu účelně koncipované
přípravy ke zkoušce z anglického jazyka v rámci absolutoria byli studenti účelně vedeni
k aktivnímu procvičování jazykových struktur a k rozšiřování odborné slovní zásoby
pro jejich budoucí profesní uplatnění. Pedagogové zpravidla poskytovali studentům
průběžně dostatečnou zpětnou vazbu o jejich studijním pokroku. Pouze ojedinělé předávání
hotových poznatků pedagogem vedlo k nerovnoměrnému zapojení všech studentů. Cílené
vedení studentů k samostatné i týmové práci, k zodpovědnosti za včasné plnění úkolů,
k prezentaci a obhajobě výsledků své práce vytváří příznivé předpoklady pro jejich úspěšné
uplatnění v profesním životě.
K všestrannému rozvoji kompetencí žáků a studentů přispívá řada rozšiřujících celoškolníc h
aktivit a tradičních akcí – malířské a fotografické plenéry, sportovní akce a kurzy, zahranič ní
pobyty, propagace školy na veřejnosti formou veletrhů vzdělání, výstav, dnů otevřených
dveří, nakladatelské činnosti školy.


                           Hodnocení výsledků vzdělávání
Možnost výběru z dostatečného množství uchazečů a podpora rozvoje individuálního
potenciálu nadaných žáků a studentů v průběhu vzdělávání se pozitivně promítá
ve výsledcích vzdělávání. Ke studiu v uměleckých oborech SŠ a VOŠ jsou uchazeči


2021/2022                                      5
přijímáni mj. na základě ověření míry svého nadání formou talentové zkoušky, škola
pro zájemce výtvarných oborů organizuje přípravné kurzy.
Dosahované skupinové a individuální výsledky vzdělávání žáků a studentů jsou
systematicky vyhodnocovány na jednáních pedagogické rady a v rámci metodickýc h
orgánů. Vedení školy ve spolupráci s poradenskými pracovníky věnuje zvýšenou pozornost
žákům s prospěchovými problémy a s vyšší nebo neomluvenou absencí ve výuce.
Identifikované problémy jsou řešeny podle jejich závažnosti v souladu s nastavenými
pravidly, mj. intervencí třídních učitelů, formou výchovných jednání a výchovných opatření.
Funkčnost preventivních mechanismů ve sledovaném období dokládá nižší počet
ukládaných kázeňských opatření nebo hodnocení žáků sníženým stupněm z chování,
přiměřená míra absence a snižující se počet neomluvených hodin (v 1. pololetí školního roku
2021/2022 v průměru 68 omluvených hodin na žáka, počet neomluvených hodin na žáka byl
téměř nulový). Větší podíl žáků hodnocených v náhradním termínu se objevuje zejména
v 1. pololetí školního roku (ve školním roce 2021/2022 asi 14 %), naopak počet žáků
s uzavřenou klasifikací k 30. 6. se pohybuje v rozmezí 92 % až 99 %. Téměř sto procent
žáků přijatých ke studiu dokončí vzdělání ve čtyřletém vzdělávacím cyklu. Nastavený
systém pro udělování výchovných opatření je motivační, počet udělených pochval a ocenění
převyšuje nad kázeňskými opatřeními. K prevenci školní neúspěšnosti a podpoře žáků
a studentů při ukončování studia jsou využívány obvyklé postupy, např. individuá lní
konzultace, maturitní semináře nebo využívání podpůrných elektronických materiálů.
Prostřednictvím rozšiřujících vzdělávacích aktivit, nepovinných předmětů, soutěží, výstav
a kurzů škola vytváří nadstandardní podmínky pro rozvoj potenciálu nadaných žáků
a studentů a umožňuje jim také vzdělávání podle individuálních strategií.
Vzdělávání žáků s potřebou podpůrných opatření odpovídá doporučení školského
poradenského zařízení, tj. navýšení časového prostoru, úprava hodnocení a podmínek
při ukončování vzdělávání. Podpora těchto žáků ve výuce vychází z charakteru probíraného
učiva a individuálního přístupu jednotlivých učitelů, např. využití kompenzačních pomůcek
(notebook), navýšení časového limitu při vypracování testu. Výraznější míra jazykové
bariéry žáků s odlišným mateřským jazykem (dále „OMJ“) nebyla ve vyučová ní
zaznamenána. Z podrobnější analýzy dosahovaných výsledků vzdělávání žáků s potřebou
podpůrných opatření vyplývá, že účinnost jejich podpory má rozdílno u úroveň. V 1. pololetí
školního roku 2021/2022 tak přibližně polovina žáků s OMJ a třetina žáků se speciálními
vzdělávacími potřebami vykazovala srovnatelné, anebo lepší výsledky, než je průměr dané
třídy.
K zjišťování míry osvojených vědomostí a praktických dovedností žáků a studentů jsou
v souladu s nastavenými kritérii využívány různorodé nástroje, např. interní vstupní
a rozřazovací testy z matematiky a anglického jazyka, standardizované výstupy jako
maturitní a absolventské práce s obhajobou. Specifický nástroj pro sledování individuálního
pokroku a rozvoje odborných kompetencí v procesu učení představují ročníkové klauzur ní
práce a výběrová portfolia prací žáků a studentů. Přidanou hodnotu vzdělávání dokládá
i prezentace výsledků žáků i studentů na veřejnosti, včetně výstavní nebo nakladatelské
činnosti školy, a jejich úspěchů v uměleckých soutěžích na republikové a mezinárod ní
úrovni.
Z podrobnější analýzy průběžných a celkových výsledků je zřejmé, že vlivem distanční
výuky nedošlo k výraznějším negativním výkyvům. Ve sledovaném období dosahovali žáci
střední školy velmi dobrých výsledků, tj. šestina prospěla s vyznamenáním, neprospěli
pouze jednotlivci, přičemž o něco horší výsledky vykazují žáci oboru Polygrafie. Výsledky
žáků při ukončování vzdělávání zpravidla korespondují s jejich hodnocením v průběhu



2021/2022                                   6
studia. Ve sledovaném období posledních tří školních let byly výsledky v obou částech
maturitní zkoušky vyvážené, výrazně se zvýšil počet žáků maturujících s vyznamená ním
(ve školním roce 2020/2021více než polovina maturantů). Z podrobnější analýzy výsledků
v předmětech společné části maturitní zkoušky je zřejmé, že úspěšnost žáků v českém
a cizím jazyce je vyšší než průměr dané skupiny oborů v celorepublikovém srovnání.
Zkoušku z matematiky si volí pouze jednotlivci z oboru Polygrafie a obvykle jsou v ní
úspěšní. Dlouhodobě výborné výsledky vykazují žáci všech oborů rovněž v profilové části
maturitní zkoušky.
Ve vyšší odborné škole dosahovaly výsledky studentů v průběhu i při ukončování
vzdělávání velmi dobré úrovně. Z rozboru průběžných výsledků ve sledovaném období
vyplývá, že více než polovina studentů prospívá s vyznamenáním, podíl neprospívajících je
minimální. Úspěšnost studentů při ukončování vzdělávání absolutoriem byla v hodnoceném
období příznivá, tj. všichni konající studenti uspěli a nikdo zkoušky absolutoria nekonal
opakovaně. Ve školním roce 2020/2021 více než polovina studentů absolvovala
s vyznamenáním.
Úspěšné naplňování profilu absolventa a úroveň osvojených praktických kompetencí žáků
i studentů dokládá nejen vysoká řemeslně technická kvalita jejich závěrečných odborných
prací, ale i úspěšnost při přijetí na VOŠ a často i prestižní vysoké školy mj. UMPRUM,
FAMU.


                                         Závěry
Vývoj školy
-   od posledního inspekčního hodnocení v roce 2013 došlo k navýšení počtu žáků,
    studentů, tříd, rozšířilo se zaměření oborů,
-   v roce 2017 proběhla personální změna ve funkci ředitele,
-   škola kontinuálně rozvíjí nastavenou koncepci kvalitního odborného vzdělávání, inovuje
    obsahy vzdělávacích programů o nové poznatky v daných oborech,
-   škola si udržuje kvalitu poskytovaného vzdělávání, což dokládá výborná úroveň
    odborných kompetencí žáků a studentů,
-   škole se daří motivovat žáky ke studiu velmi příznivou atmosférou projevující se
    vyváženým vztahem mezi odpovědností a pracovními povinnostmi žáků a jejich
    individuálním tvůrčím potenciálem.
Silné stránky
-   koncepční řízení zaměřené na udržování kvality tradičních oborů ve spojení s požadavky
    současného kreativního průmyslu,
-   dlouhodobě velmi dobré výsledky vzdělávání ve všech částech maturitní zkoušky
    a při ukončování studia absolutoriem,
-   výborná úroveň vzdělávání v předmětech praktické přípravy a přístup učitelů umožňuje
    rozvoj talentu a individuálního potenciálu žáků a studentů promítajícího se v úspěchu
    v republikových a mezinárodních soutěží,
-   nadstandardní spolupráce    s vnějšími   partnery   podporuje profesní   uplatnitelnost
    absolventů na trhu práce.




2021/2022                                    7
Slabé stránky a/nebo příležitosti ke zlepšení
-        nižší míra metodické a didaktické propracovanosti výuky s malou aktivizací žáků a jejich
         zapojení do evaluačních aktivit v části všeobecně vzdělávacích a teoretických předmětů,
-        menší využití kooperativních forem práce a inovativních metod v části výuky,
-        nedostatečný prostor pro souvislé ústní vyjádření žáků a práci s různými informač ními
         zdroji.
Doporučení pro zlepšení činnosti školy
-        cíleně podporovat vzdělávací postupy aktivizující          žáky a více je zapojovat
         do evaluačních aktivit v závěru vyučovací hodiny,
-        více využívat různých informačních zdrojů a soustavněji vytvářet prostor pro souvisle jš í
         ústní vyjádření žáků,
-        cíleně sestavovat DVPP se zaměřením na aktivizační metody a formy výuky a na využití
         formativních prvků hodnocení ve všeobecně vzdělávacích a teoretických předmětech,
-        hospitační činnost zacílit na konkrétně definované cíle a následně vyhodnocovat posun
         pedagogických kompetencí učitelů,
-        více metodicky podporovat některé vyučující formou zapojení vedoucích metodických
         orgánů a sdílením výukových postupů formou vzájemných hospitací.



                 Seznam dokladů, o které se inspekční zjištění opírají
    1.      Jmenování do funkce ředitele školy s platností od 1. 9. 2017
    2.      Vzdělávací program VOŠ Grafický design a realizace tiskovin s platností akreditace
            od 1. 9. 2016
    3.      Školní vzdělávací programy pro obory vzdělání Polygrafie, Užitá fotografie a média,
            Design tiskovin, Design obalů, Design digitálních médií, Konzervátorství
            a restaurátorství účinné pro vzdělávání žáků 1. až 4. ročníku ve školním roce
            2021/2022
    4.      Školní matrika vedená k termínu inspekce
    5.      Výběr třídních knih vedených ve školních letech 2020/2021 a 2021/2022 k termínu
            inspekce
    6.      Školní řád pro žáky SŠ a školní řád pro studenty VOŠ s platností od 1. 11. 2020
    7.      Rozvrh vyučovacích hodin platný ve školním roce 2021/2022
    8.      Záznamy z pedagogických rad vedené ve školních letech 2020/2021 a 2021/2022
            k termínu inspekce
    9.      Vybraný vzorek z personální dokumentace pedagogických pracovníků vedený
            k termínu inspekce
10.         Portfolio výchovného poradenství a primární prevence vedené k termínu inspekce
11.         Portfolio smluv o zabezpečení odborné praxe na SOŠ a VOŠ (vybraný vzorek)
12.         Kniha evidence úrazů vedená k termínu inspekce
13.         Výroční zprávy o činnosti školy ve školních letech 2019/2020 a 2020/2021
14.         Účetní závěrka k 31. 12. 2021, finanční vypořádání dotací ze SR v roce 2021, výpisy
            z účetnictví školy za hodnocené období


2021/2022                                          8
                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Pražský inspektorát, Arabská
683, 160 66 Praha 6, případně prostřednictvím datové schránky (g7zais9), nebo
na e-podatelnu csi.a@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Ing. Stanislava Grundová, školní                   Stanislava Grundová v. r.
 inspektorka, vedoucí inspekčního týmu
 Mgr. Petra Stoklasová, školní inspektorka           Petra Stoklasová v. r.
 MgA. Naděžda Ostřanská, školní                     Naděžda Ostřanská v. r.
 inspektorka
 Ing. Ivana Černá, kontrolní pracovnice                 Ivana Černá v. r.
 MgA. Evžen Šimera, přizvaná osoba –                   Evžen Šimera v. r.
 odborník na malbu a počítačovou grafiku



V Praze 4. 4. 2022


Datum a podpis ředitele školy potvrzující projednání a převzetí inspekční zprávy


 Ing. Radek Blahák, ředitel školy                      Radek Blahák v. r.

V Praze 14. 4. 2022




2021/2022                                    9
