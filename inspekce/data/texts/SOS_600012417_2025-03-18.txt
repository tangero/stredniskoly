CSI0X00DF06V




                               Česká školní inspekce
                               Pardubický inspektorát
                         Sukova třída 1556, 530 02 Pardubice
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIE-318/25-E
                                        Sp. zn. ČŠIE-S-40/25 E


Název                               DELTA - Střední škola informatiky a ekonomie, s.r.o.
Sídlo                               Ke Kamenci 151, Bílé Předměstí, 530 03 Pardubice
E-mail                              skola@DELTA-skola.cz
IČO                                 62 061 178
Identifikátor                       600 012 417
Právní forma                        společnost s r.o.
Zastupující                         Ing. Jiří Formánek
Zřizovatel                          Ing. Jiří Formánek
Místo inspekční činnosti            Ke Kamenci 151, Pardubice
Inspekční činnost na místě          18. až 21., 24. až 27. a 29. 3., 5. a 11. 4. 2025

Inspekční činnost byla zahájena doručením pověření k inspekční činnosti.


                                 Předmět inspekční činnosti
Předmětem inspekční činnosti vykonané podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělává ní
(školský zákon), ve znění pozdějších předpisů, bylo zjišťování a hodnocení podmínek,
průběhu a výsledků vzdělávání, včetně hodnocení naplňování školních vzdělávac íc h
programů.


                                         Charakteristika
DELTA - Střední škola informatiky a ekonomie, s.r.o. (dále „škola“) vykonává činnost
střední školy. K 30. 9. 2024 evidovala celkem 446 žáků oborů vzdělání s maturitní zkouškou,
z toho 199 žáků v osmi třídách denní formy vzdělávání 18-20-M/01 Informační technologie
a 274 žáků ve dvanácti třídách pouze kombinované formy vzdělávání 63-41-M/01
Ekonomika podnikání.
K datu inspekční činnosti se ve škole vzdělávalo celkem 23 žáků se speciálními
vzdělávacími potřebami (z nich dva podle individuálního vzdělávacího plánu), dalším devíti
škola nastavila vlastní podpůrná opatření zohledňující fakt, že se jedná o žáky s odlišným
mateřským jazykem.


                         Hodnocení podmínek vzdělávání
Funkci ředitele školy vykonává její zřizovatel. Nastavené postupy jeho řízení jsou funkční,
v rámci užšího vedení efektivně spolupracuje se třemi zástupci. Koncepční záměry rozvoje
školy pravidelně aktualizuje a vyhodnocuje s ohledem na potřeby školy i s ohledem na vývoj
vyučovaných oborů vzdělání, což příznivě ovlivňuje jednotnost řízení a směřování školy.
Jednou z hlavních priorit je dlouhodobé zvyšování kvality a přidané hodnoty vzdělává ní
s důrazem na rozvoj talentovaných žáků. Další prioritou je (zvláště u denní formy
vzdělávání) efektivní propojení odborného zaměření výuky s praktickou zkušeností žáků
i učitelů (soutěže, stáže ve firmách, brigády, spolupráce se zahraničními partnery apod.).
Tuto strategii dlouhodobě účelně podporuje také zapojení školy v projektech mezinárod níc h
výukových konceptů (např. CISCO Networking Academy, Oracle Academy, Microsoft
Studentské trenérské centrum). Za nezbytný prostředek k očekávanému dosažení profilu
absolventa škola považuje v souladu se vzdělávacími programy také důraz na vysokou
úroveň dovedností žáků v anglickém jazyce a vysoký respekt a vstřícnost k osobnostem
žáků. Pozitivním zjištěním je sdílení uvedených vizí a cílů účastník y vzdělávání, což se
zpravidla projevuje příjemným pracovním klimatem a otevřenou komunikací žáků i učitelů.
Žáci denní formy vzdělávání si od třetího ročníku vzdělávání vybírají zaměření podle svého
zájmu (programování nebo počítačová grafika a internetový marketing), což je naplňová no
prostřednictvím skupiny povinně volitelných seminářů. Zvolené profilace jsou ale
„prostupné“ a žák si může v souladu se svými prioritami volit semináře i napříč zaměřeními
a tím si vytvářet vlastní, unikátní profilaci. V kombinované formě vzdělávání podle školního
vzdělávacího programu Ekonomika a podnikání škola vyučuje žáky, kteří zpravidla již mají
jak pracovní, tak rodinné závazky. Realizací tohoto vzdělávání škola umožňuje žákům získat
středoškolské vzdělání zakončené maturitní zkouškou, aby měli širší možnosti uplatnění
na trhu práce a přístup k dalšímu vzdělávání na vyšší úrovni. Jejich předchozí vzdělávac í
cesta, pracovní a životní zkušenosti a časové možnosti zásadně ovlivňují celou organizac i
i metody výuky. K realizaci konzultací jsou využívány zejména soboty, aby byly přístupné
a dosažitelné pro co nejširší spektrum žáků. Jedenkrát za pololetí probíhá tzv. týden
intenzivní výuky, kdy žáci mají rozepsané konzultace po dobu pěti po sobě jdoucích
pracovních dnů. Konzultace jsou realizovány zpravidla blokově – celý den jeden vyučovac í
předmět, s možností pro žáky účastnit se prezenčně nebo distančně. Podpora žáků
uvedeného typu studia probíhá i prostřednictvím e-learningových materiálů v systému
Moodle.
Zvláště u denní formy vzdělávání část učitelů odborných předmětů zároveň působí jako
vyučující na vysokých školách, což zlepšuje provázanost výuky s požadavky vysokých škol
na žáky. Zejména v posledních dvou ročnících učí předměty zaměřené na programová ní
a počítačovou grafiku učitelé s úzkou vazbou na praxi, přínosem je jejich schopnost se žáky
sdílet aktuální technologie a pracovní postupy. Přínosná je také vzájemná spolupráce
odborníků z praxe s učiteli při vedení maturitních projektů. Zajištění odborné výuky žáků
denní formy vzdělávání a spolupráce se sociálními partnery mají významně nadstandardní


                                            2/9
úroveň. Kvalita výuky anglického jazyka je účelně podpořena využitím rodilého mluvč ího.
Role uvádějícího učitele pro pomoc učitelům v adaptačním období je sdílená více kolegy,
zpětná vazba začínajícím je poskytována, ale častěji spíše v neformální podobě, což je
příležitostí ke zlepšení procesu jejich uvádění. Jako příležitost k dalšímu rozvoji přetrvává
od minulé inspekční činnosti nastavení kontrolní činnosti vedení školy ke zvýšení četnosti
i účelnosti zpětné formativní vazby pro potřebnou metodickou podporu učitelů
(v adaptačním období, ve výuce kombinované formy vzdělávání apod.). Učitelé jsou na
různém stupni schopností umět zohlednit různou úroveň žáků (v rámci jednoho oboru
vzdělávání i mezi oběma vyučovanými obory).
Podmínky, průběh i výsledky vzdělávání žáků jsou projednávány v rámci jednání
pedagogické rady i předmětových komisí. Ředitel se systematicky věnuje vyhodnoco vá ní
účelnosti nastavených podmínek i dosažených výsledků vzdělávání. Měřítkem úspěšnosti
jsou pro školu nejen výsledky přijímacích zkoušek (dochází postupně ke zvyšování kvality
přijímaných uchazečů) nebo maturitních zkoušek, ale rovněž úspěšnost žáků školy
v odborných soutěžích, jejich zapojení v projektech a hodnocení žáků z firem, kde žáci
konají odbornou praxi, i od sociálních partnerů (týká se hlavně denní formy vzdělávání).
Od minulé inspekční činnosti v roce 2018 se zvýšil počet žáků denní formy vzdělává ní
i počet žáků celkově. Škola realizuje vzdělávání ve dvou propojených budovách. V „nové“
budově se mimo jiné nacházejí tři odborné učebny: grafický ateliér, učebna počítačových
sítí a učebna přírodních věd. Žáci denní formy vzdělávání využívají na celé čtyři roky studia
možnost pronájmu nových školních notebooků.


                          Hodnocení průběhu vzdělávání
Sledovaná výuka byla učiteli vždy promyšlená, připravená. Kvalita závisela na přístupu
učitelů k rozsahu učiva. Pozitivní vliv měla zpravidla i vyšší míra zkušeností učitelů nebo
praktické pojetí výuky (zvláště v odborných předmětech). V průběhu hodin převládala
příjemná atmosféra s respektujícím a korektním přístupem učitelů, která vytvářela příznivé
podmínky pro vzdělávání. Pozitivem byl otevřený a od žáků přirozeně spontánní přístup
ke vzdělávání, což učitelé podporovali. Závěry hodin byly ze strany učitelů jen výjimeč ně
využívány k získání zpětné vazby od žáků. Občas průběh nebo obsah výuky shrnuli sami
učitelé. Cílená reflexe vyučovací hodiny od žáků, sebehodnocení nebo vzájemné hodnocení
žáků byly ojedinělé. Někteří učitelé s kratší praxí zatím nezvládali přizpůsobit čas, objem
učiva a metody úrovni žáků, jejich učební potenciál pak nebyl rozvíjen dostatečně.
Ve většině sledované výuky učitelé pracovali více s tématem a plánem hodiny, méně
s pedagogickým cílem zaměřeným na to, co a jak se mají žáci naučit. Převažovala frontální
forma, někdy vhodně kombinovaná se samostatnou prací žáků. Zejména v části všeobecně
vzdělávacích předmětů, kde dominoval učitel jako jediný zdroj informací, byla část žáků
pasivnější. Sledovaná výuka cizích jazyků byla v některých případech málo aktivizujíc í,
nebylo využíváno vrstevnické učení, možnosti práce a komunikace ve dvojicích nebo
skupinách apod. Všichni žáci pracovali zpravidla na stejném úkolu a stejným tempem bez
ohledu na rozdílné vzdělávací potřeby. V některých vyučovacích hodinách (např.
programování, výpočetní technika) byla přínosem individuální dopomoc učitelů žákům, kdy
např. učitelé vybízeli rychlejší žáky k pomoci pomalejším. Vytvářeli jim také prostor pro
samostatné programování (např. nemuseli pracovat se spolužáky třídy, ale na svém
projektu). Pozitivem výuky bylo vhodné a podporující využívání didaktické techniky, a to
včetně digitálních technologií učiteli i žáky (mobily, tablety apod.). Vyhledávání informac í
a cílená práce s nimi byly zaznamenány ojediněle stejně jako kooperativní metody práce.


                                            3/9
Ve výuce matematiky je doporučením diferenciace obtížnosti zadávaných úloh, která by
umožnila některým žákům získat učební sebevědomí z vlastního pokroku v dovednostech
na jednodušších úlohách.
Ve výuce odborných předmětů v denní formě vzdělávání byly výrazným přínosem odborné
znalosti a dovednosti učitelů. Praktické zaměření odborné výuky podporovalo motivac i
žáků, učitelé při výkladu využívali přesahy učiva do praxe. Zaznamenána byla i cílená a pro
žáky podporující skupinová práce vyžadující rozdělení rolí pro zvládnutí učební úlohy
i diferenciace, kdy žáci pracovali na projektech podle svého výběru a možností. Sledované
vyučovací hodiny byly vedeny odborně i metodicky na odpovídající úrovni.
Za hlavní cíl výuky kombinované formy vzdělávání škola i žáci považují přípravu
k maturitní zkoušce, čemuž se snaží podřizovat formy i metody. Sobotní výuka
kombinované formy vzdělávání je žáky využívána prezenčně více, při intenzivní týdenní
výuce byla osobní přítomnost žáků minimální. Průběh prezenční výuky je nahráván
a zpřístupňován žákům. Organizace výuky českého jazyka byla založena hlavně na výkladu
s podporou výukových materiálů (včetně pracovních listů s uměleckými i neuměleck ými
texty), které byly žákům k dispozici pro samostudium už doma. Do řízeného rozhovoru se
dařilo zapojit jenom některé žáky. Přestože je při této výuce komplikací koordinace sdílení
materiálů s výkladem pro žáky on-line (učitelka sedí u počítače), zvládala učitelka formu
řízeného rozhovoru s žáky efektivně. Dobře poukazovala na podstatné jevy. Aktivizace žáků
se nedařila zejména v anglickém jazyce, kde byla efektivita výuky nízká. Při minimá lní
osobní účasti žáků, kdy většina byla připojena online a aktivně se příliš nezapojovala, měla
výrazný vliv na nedostatky ve volbě metod a forem práce. Vliv měla také krátká praxe
učitelky, která učí pouze žáky kombinované formy vzdělávání, a také minimální metodická
pomoc od vedení. Frontální způsob výuky v rozsahu šesti vyučovacích hodin v bloku
jednoho předmětu je nevhodný pro žáky i učitele zejména z pohledu psychohygieny výuky.
Škola také nemá nastaven systém, aby žáci kombinované formy vzdělávání, kteří se
neúčastní prezenční výuky, dostávali kromě zkoušek další zpětnou vazbu o průběžném
zvládání nároků a požadavků, např. v oblasti verbální komunikace, která je nezbytná pro
zvládnutí ústní části maturitní zkoušky z cizího jazyka. Doporučením je efektivně nastavit
systém práce tak, aby během celého pololetí mohl učitel žáky monitorovat a poskytovat jim
průběžnou zpětnou vazbu.
Intenzivní výuku matematiky v kombinované formě vzdělávání vedla učitelka
se zkušenostmi i výbornou didaktickou erudicí, což se příznivě promítalo do sledované
výuky. Během bloku pěti vyučovacích hodin za sebou udržela tempo vhodné pro většinu
žáků, svými dotazy se obracela i na žáky připojené online. Při samostatné práci žáků
dokázala účelně a individuálně poskytovat smysluplnou zpětnou vazbu k jejich učení.
Dokázala žákům předkládat učivo v základní požadované úrovni, která odpovídala
náročnosti kombinované formy vzdělávání i jejím specifikům. Žáci měli k dispozici učební
materiály, včetně vizuálních záznamů z probíhající výuky, což jim umožňuje opakovaně se
k výuce jednotlivých témat vracet podle svých možností a potřeb. Příležitostí k rozvoji je
větší využívání konzultací, které by lépe podpořily individuální potřeby žáků při samostudiu
náročnějších úloh. Při sobotní výuce matematiky bylo žákům předkládáno tematicky velmi
rozsáhlé učivo, které si stíhali zpravidla pouze opisovat. Vzhledem k omezenému času
na množství výukových témat nebylo zařazeno opakování a procvičování učiva, což
nepodporuje učení žáků v prezenčním způsobu kombinované formy vzdělávání. V rámci
sobotní výuky je doporučením zvážit i nadměrnou zátěž učitelů, kteří v některých případech
učí svůj předmět až deset vyučovacích hodin v řadě.




                                            4/9
Učitelky odborných předmětů zaměřených na ekonomiku u kombinované formy vzdělává ní
stanovovaly cíle hodiny a dařilo se jim ho dosáhnout. Jeho dosažení bylo většinou
vyhodnoceno i žáky. Ve výuce převládala frontální výuka s občasnou řízenou diskusí
se žáky. Učitelky aplikovaly při výuce své praktické zkušenosti stejně jako žáci, kteří
většinou pracují v oboru. Výraznější aktivizační metody výuky se neobjevovaly. Výuka
probíhala podle materiálů připravovaných učiteli a podle učebnic, žáci používali vlastní
notebooky a tablety. Celkově je výuka odborných ekonomických předmětů ve škole
na vysoké úrovni.


                          Hodnocení výsledků vzdělávání
Škola systematicky sleduje a vyhodnocuje průběžné i celkové výsledky žáků zejména
v denní formě vzdělávání. V kombinované formě vzdělávání v poslední době mírně mění
nastavení systému a analyzuje účelnost těchto změn. K popisu vyhodnocení vzdělávac ího
procesu využívá účelně např. výroční zprávu o činnosti školy, účastníky vzdělávání také
informuje o podmínkách, průběhu i výsledcích vzdělávání prostřednictvím webových
stránek.
Ve školním roce 2023/2024 se vzdělávalo v denní formě vzdělávání 193 žáků, jejich
ročníkové výsledky byly velmi dobré. Třetina dokončila ročník s vyznamenáním. Neúspěšní
žáci byli v uvedeném období spíše ojedinělou výjimkou, což zejména v prvním ročníku
denní formy vzdělávání ukazovalo pozitivní dopad nastavených podmínek přijímac ího
řízení. To potvrzovaly i výborné studijní výsledky žáků prvního ročníku, kteří se
na celkovém počtu žáků s vyznamenáním podíleli téměř 45 %. Škola umí vyrovnávat rozdíly
mezi žáky z různých základních škol vhodnou motivací pro rozvoj jejich nadání a dovedností
v oboru IT. Někteří v daném oboru už sami podnikají. I mezi žáky nižších ročníků je např.
dost držitelů jazykových certifikátů (kteří by potřebovali ještě víc motivace a podpory pro
svůj samostatný rozvoj). Je na zvážení úprava školního vzdělávacího programu tak, aby daný
stav zohledňoval a diferenciaci v tomto smyslu umožňoval.
V kombinované formě vzdělávání se ve školním roce 2023/2024 vzdělávalo celkem 250
žáků, jejich ročníkové výsledky ukazovaly na vyšší procento neúspěšných. Pouze osm z nich
absolvovalo ročník s vyznamenáním, na druhé straně jich více než 40 % neprospělo
(nepostoupili do vyššího ročníku). Důvodem neúspěšnosti necelé poloviny z těchto žáků
bylo jejich předčasné ukončení vzdělávání zejména v prvním a třetím ročníku, nebyli
klasifikováni často ani z jediného předmětu. Dalším důvodem vysoké neúspěšnosti žáků
kombinované formy vzdělávání byl počet žáků s vyšším počtem předmětů hodnocených
stupněm nedostatečný (ve školním roce 2023/2024 za druhé pololetí téměř 20 %), kteří
z různých důvodů nedokázali zvládnout náročnost studia. Svůj vliv má i skutečnost, že
zejména u věkově starších žáků platí, že se neumí samostatně učit. Roli může mít i nižší
učební potenciál přijatých žáků, případně jejich horší výsledky z předchozího vzdělává ní
(část žáků byla přijata v dalších kolech bez konání přijímací zkoušky, několik žáků přijato
po předchozích neúspěších do vyšších ročníků). Míra neúspěšnosti žáků, jejichž studium
může škola ovlivnit a podpořit je k lepším výsledkům, je tedy přibližně 22 %. Nejčastěji jsou
horší výsledky v předmětech matematika, podniková ekonomika nebo účetnictví, v dalších
předmětech spadajících do společné části maturitní zkoušky (český jazyk a literatura, cizí
jazyk) mají žáci kombinované formy vzdělávání výrazně lepší studijní výsledky napříč
ročníky. Příležitostí je zvážit způsoby vyučování této formy vzdělávání, zaměřit se cíleně
na podporu studijních návyků žáků a promyslet účelnost využití studijních materiálů
zejména pro samostudium žáků.



                                            5/9
Výsledky žáků denní formy vzdělávání u maturitních zkoušek mají v posledních letech
vzestupnou tendenci, v roce 2024 všichni úspěšně zvládli společnou i profilovou část.
Výsledky jejích žáků patří k nejlepším mezi technickými odbornými školami v ČR. Méně
úspěšní byli při maturitní zkoušce v roce 2024 žáci kombinovaného studia. Z 38 žáků
přihlášených k maturitní zkoušce jich šest zkoušku nesložilo. Hrubá neúspěšnost (podíl žáků
prvomaturantů, kteří nekonali zkoušku nebo neuspěli, z celkového počtu poprvé
přihlášených) činila po podzimním termínu přibližně třetinu (38 přihlášenýc h,
13 neúspěšných). Jedná se o výsledek srovnatelný s výsledky v ČR u tohoto typu studia
v oborech SHP (obory hotelového a podnikatelského zaměření). Do statistiky výsledků se
promítá i skutečnost, že výsledky v ČR, ke kterým se výsledky žáků školy vztahují, zahrnují
i žáky denní formy vzdělávání, kteří se ve škole nevzdělávají.
Mnozí žáci denní formy vzdělávání se aktivně zapojují do studentské odborné činnosti.
Dlouhodobě se umisťují na prvních místech v celorepublikových soutěžích (např. SOČ,
Soutěž MŠMT v programování) i v projektové soutěži Festivalu vědy a techniky pro děti
a mládež. Jejich projekty jsou konkurenceschopné na vysokoškolské úrovni.
Škola dokáže pořádat nadstandardní zajímavé akce a projekty pro své žáky i uchazeče
(představení IT vysokých škol pardubickým maturantům, představení zaměstnava te lů
IT Pick-Up, fotografický plenér pro první ročníky, týdenní poznávací návštěva žáků v Irsku).
Ve školním roce 2023/24 vedli žáci školy čtyři kroužky základů programování a jeden
kroužek pro pokročilé žáky základních škol, probíhal korespondenční seminář
v programování s názvem Pardubický hacker. Škola udržuje síť svých stálých partnerů
(Unicorn, Microsoft, IBM, eBRÁNA, FOXCONN). Fakulty řady vysokých škol
zaměřených na IT oponují především maturitní projekty, které posílá škola do soutěží,
zpřístupňují on-line výuky mimořádně nadaným žákům, zapojují se do vedení žákovských
projektů. Nově byly zapojeny do spolupráce Kempelenův institut inteligentních technologií
a společnost Wezeo v Bratislavě, měsíční stáže se v nich zúčastnilo 25 žáků. Škole se
podařilo získat akreditaci organizace pro program Erasmus+, která poskytuje zjednodušený
přístup k možnostem financování v rámci vzdělávací mobility mládeže.
Poradenské služby ve škole zajišťuje výchovná poradkyně a metodička prevence, pravidelně
dochází také psycholožka. Spolupráce v rámci školního poradenského pracoviště je funkční
a bezproblémová, bezprostřední péči poskytuje zejména žákům denní formy vzdělává ní.
Školnímu poradenskému pracovišti se daří operativně řešit rizikové případy chování žáků
i studijní a další problémy, škola těchto případů nemá mnoho. Preventivní program mapuje
situaci ve škole, vyjmenovává organizované preventivní aktivity včetně adaptačních kurzů
pro první ročníky. Monitorování klimatu školy probíhá vzhledem k velikosti školy
a nastavení komunikace a prostředí v podstatě průběžně. Mezi nadanými žáky se ve škole
objevuje v naprosté většině nadání především na oblast programování (kvůli kterému si
většina uchazečů tuto školu volí). Vzdělávání nadaných žáků v této oblasti systémově řeší
Talentový program DELTA TopGun, podle kterého se žáci, kteří mají v programování velký
náskok, individuálně rozvíjejí již čtvrtý rok. Obsahuje dvě aktivity zaměřené na vyhledá vá ní
a podporu talentů na programování na základních školách a další dvě aktivity potom na jejich
vlastní rozvoj. Tito žáci školy např. absolvují individuální výuku v předmětech
programování, výpočetní technika a internetové prezentace, ve kterých si mohou klasifik ac i
dobrovolně splnit již na začátku pololetí. Místo další prezenční výuky potom povinně pracují
na svém individuálním projektu, účastní se vysokoškolských kurzů apod. Práce s talenty
nese některé dílčí znaky příkladu inspirativní praxe.




                                             6/9
                                         Závěry
Vývoj školy
– změna názvu školy
– zvýšení počtu žáků
Silné stránky
– sdílení strategických vizí a cílů většinou účastníků vzdělávání (1.1)
– výborně nastavená strategie v rámci oboru vzdělávání 18 20-M/01 Informační
  technologie, kdy se žáky školy stávají zájemci s nadprůměrnými studijními předpoklady,
  což pomáhá dalším výborným studijním výsledkům (1.1)
– výrazný důraz na respektování individuality žáků a rozvoj jejich vzdělávacího potenciálu,
  rozvoj nadání, příležitosti k profesnímu růstu pro mimořádně nadané žáky oboru (6.2)
– efektivní sepětí vzdělávání s praxí - část odborných učitelů zároveň působí jako vyučujíc í
  na vysokých školách nebo ve firmách; dlouhodobý přínos spolupráce se sociálními
  partnery (1.5, 3.1)
– kvalitní materiální zázemí a vybavenost školy (2.4)
– příjemné prostředí, přátelský a vstřícný přístup k žákům, podpora jejich aktivity
  a schopností (2.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– nižší míra účelnosti poskytování zpětné vazby od vedení školy učitelům k průběhu
  vzdělávacího procesu (2.1)
– nižší účelnost organizace vzdělávání kombinované formy vzdělávání (2.3)
– jen ojedinělé vyhledávání informací a cílená práce s nimi ve vyučovacích hodinách, málo
  využívané závěry hodin k získání zpětné vazby od žáků a k formativnímu zhodnocení
  průběhu a přínosu vyučovací hodiny (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– zvážit u kombinované formy vzdělávání 63 41 M/01 Ekonomika podnikání rozsah
  a podmínky vzdělávání umožňující použít efektivnější vzdělávací metody; zvážit změnu
  systému včasné diagnostiky školního neúspěchu, aby byl identifikován již v nižšíc h
  ročnících vzdělávání a snížila se neúspěšnost žáků ve vyšších ročnících
– zohledňovat vysoký učební potenciál některých žáků denní formy vzdělávání diferenciac í
  jejich vzdělávání při běžné výuce (např. po získání jazykového certifikátu)
– v rámci poskytování formativní zpětné vazby z hospitační činnosti k průběhu
  vzdělávacího procesu vymezovat cíleněji příležitosti ke zlepšení výuky; se zobecněnými
  zjištěními z kontrolní činnosti pracovat v rámci celého pedagogického sboru
– zaměřit se na vedení učitelů během adaptačního období zvláště učitelů s krátkou praxí,
  zvážit nastavení náplně uvádějícího učitele a zavedení praxe vzájemných náslechů
  především jako inspirace pro začínající kolegy

                                            7/9
– ve výuce matematiky upevňovat učební sebevědomí žáků cíleným procvičováním
  konkrétních početních dovedností přímo ve vyučovacích hodinách
Pro účely zvýšení dotací právnická osoba vykonávající činnost školy dosahuje škola
výsledků hodnocení požadovaných dle § 5 odst. 3 písm. b) zákona č. 306/1999 Sb.,
o poskytování dotací soukromým školám, předškolním a školským zařízením, ve znění
pozdějších předpisů.


                                 Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě pís emně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Školní vzdělávací programy, platné ve školním roce 2024/2025
 2.   Školní řád a klasifikační řád, platné k termínu inspekční činnosti
 3.   Zápisy z jednání pedagogické rady, školní rok 2023/2024 a aktuální (výběr)
 4.   Rozvrhy hodin tříd, školní rok 2024/2025
 5.   Matrika, ke dni inspekční činnosti
 6.   Třídní knihy, školní rok 2024/2025
 7.   Výroční zpráva o činnosti školy, školní rok 2023/2024
 8.   Dokumentace školních poradenských služeb vedená ve školním roce 2024/2025
 9.   Zápisy předmětových komisí vedené ve školním roce 2023/2024 a 2024/2025
10.   Inspekční zpráva ČŠIE-633/18-E, ze dne 15. 6. 2018


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.




                                         8/9
Složení inspekčního týmu a datum vyhotovení inspekční zprávy

 Mgr. Jaroslav Loučka, školní inspektor, vedoucí inspekčního týmu

 Mgr. Petra Holánková, školní inspektorka

 Bc. Daniela Růžová, kontrolní pracovnice

 Mgr. Hana Řebíčková, školní inspektorka

 Mgr. Martin Valášek, školní inspektor

 Ing. Miroslav Balík, Ph.D., odborník na vzdělávání v informatice a výpočetní technice

 Ing. Martin Kovář, odborník na ekonomické vzdělávání
9. 5. 2025




                                            9/9
