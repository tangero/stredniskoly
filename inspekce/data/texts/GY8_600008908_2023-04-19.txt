                                     Česká školní inspekce
                                     Plzeňský inspektorát
____________________________________________________________________________________________________________




                         IN S P E K Č N Í ZP R ÁVA
                                           čj. ČŠIP-461/23-P


Název                               Gymnázium J. Š. Baara, Domažlice, Pivovarská 323
Sídlo                               Pivovarská 323, 344 01 Domažlice
E-mail                              gjsb@gymdom.cz
IČO                                 48342912
Identifikátor                       600008908
Právní forma                        příspěvková organizace
Zastupující                         Mgr. Jana Štenglová
Zřizovatel                          Plzeňský kraj
Místo inspekční činnosti            Pivovarská 323, 344 01 Domažlice
Inspekční činnost na místě          19. − 21. 4. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání poskytovaného střední
školou podle § 174 odst. 2 písm. b) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů, zjišťování a hodnocení naplňování školních vzdělávacích programů podle
§ 174 odst. 2 písm. c) školského zákona.


                                         Charakteristika
Gymnázium J. Š. Baara, Domažlice, Pivovarská 323 (dále „škola“) vykonává činnost střední
školy (dále „SŠ“) a školní jídelny. Škola poskytuje vzdělávání v denní formě celkem
514 žákům v 18 třídách, a to ve třech oborech vzdělání: 79-41-K/41 Gymnázium s délkou
vzdělávání 4 roky (121 žáků), 79-41-K/61 Gymnázium s délkou vzdělávání 6 let (152 žáků)
a 79-41-K/81 Gymnázium s délkou vzdělávání 8 let (241 žáků). Školu navštěvuje celkem
11 žáků se speciálními vzdělávacími potřebami (dále „SVP“). Celkem 9 žáků školy
se vzdělává podle individuálního vzdělávacího plánu (dále „IVP“), z toho šesti žákům je
poskytován IVP na základě mimořádného nadání identifikovaného školským poradenským
zařízením (dále „ŠPZ“). Dalších 12 nadaných žáků se vzdělává podle plánu pedagogické
podpory. Dvěma žákům-cizincům je poskytována individuální jazyková podpora.


                        Hodnocení podmínek vzdělávání
Ředitelka školy (dále „ředitelka“) vychází při vedení z písemně zpracované koncepce. Při
vedení školy spolupracuje zejména se svým zástupcem, do širšího vedení dále patří
i předsedové předmětových komisí a zástupce školního poradenského pracoviště.
Krátkodobé cíle jsou nastavovány podle aktuální situace a ve shodě s pedagogickým sborem.
Každoročně je progres a naplňování cílů monitorován vedením školy i v předmětových
komisích, na konci roku je zhodnocen posun školy v rámci této vize.
Kvalifikovaný a stabilizovaný pedagogický sbor, procházející generační obměnou, se dále
vzdělává na základě plánu ředitelky, vlastních profesních potřeb a dále výstupů z časté
hospitační činnosti. Pedagogové využívají kromě tradiční nabídky webinářů i prezenčníc h
školení v tuzemsku také řadu zahraničních školení a vzdělávacích akcí, zejména v rámci
projektu Erasmus+. Nové znalosti jsou sdíleny v rámci předmětových komisí a účelnost
vzdělávání a jeho dopady na výuku jsou sledovány a revidovány ředitelkou při hospitační
činnosti.
Předmětové komise se kromě organizace a předávání si zkušeností z dalšího vzděláva ní
zabývají zejména organizací maturitních zkoušek, projektů a exkurzí a sjednocují pedagogy
v náročnosti, metodice a hodnocení výuky (pouze některé předmětové komise) a výběru
učebních materiálů. Předsedové předmětových komisí jsou pověřeni hospitační činností,
vzájemné hospitace pedagogů probíhají v případě potřeby. Začínajícím nebo nově příchozím
učitelům jsou přidělováni zavádějící učitelé, zpravidla se stejnou aprobací. Škola
má zastoupení celkem ve čtyřech metodických kabinetech SYPO, a to třech krajských
a jednom národním (českého jazyka a literatury).
Zapojení školy do rozsáhlé projektové činnosti významně přispívá k získávání dalších
finančních prostředků, které vedle dotace ze státního rozpočtu, příspěvku od zřizovate le
a aktivní doplňkové činnosti výrazně umožňují zlepšovat podmínky pro vzdělávání žáků.
Bezpečné prostředí pro své žáky i zaměstnance vytváří škola nejen nastavením
a dodržováním konkrétních interních předpisů, se kterými jsou všichni aktéři vzdělává ní
seznamováni, ale také zabezpečením vstupu do budovy, který je umožněn pouze pomocí
elektronického zařízení. V rámci zajištění bezpečnosti žáků škola aktivně pracuje
na prevenci sociálně patologických jevů podle přesně stanovených programů a postupů
externími i vlastními odborníky, zejména školního poradenského pracoviště (dále „ŠPP“).
Pro komunikaci se žáky a zákonnými zástupci škola využívá digitální aplikace, veřejnosti
se představuje prostřednictvím kvalitně zpracovaných a přehledných internetových stránek
a sociálních sítí.
Služby ŠPP zajišťují výchovný poradce, metodička prevence, kariérová poradkyně a školní
psycholog v součinnosti s vedením školy. Poskytují konzultace žákům, pedagogům
i zákonným zástupcům, zabývají se péčí o žáky s potřebou podpory a o žáky nadané,
nastavováním prosociálních vztahů v třídních kolektivech, prevencí rizikového chování
a též směřováním žáků k optimálnímu výběru navazující vzdělávací či profesní cesty. Pro
anonymní vyjádření potřeb žáků existuje ve škole schránka důvěry umístěná v prostorách


                                           2/8
školy i v digitální podobě na internetových schránkách školy. Žákovská samospráva,
tzv. Studentská rada, se schází přibližně jednou za měsíc a diskutuje témata týkající
se organizace školních akcí, prostředí, vztahů ve škole a vystupování školy na veřejnosti
a předává podněty vedení školy.


                          Hodnocení průběhu vzdělávání
Hospitovaná výuka anglického, francouzského a německého jazyka podporovala rozvoj
komunikativní kompetence. Stavba hodin vycházela z vytyčeného cíle vzdělává ní
a většinově poskytovala dostatek příležitostí pro procvičování mluveného projevu žáků. Pro
tento účel byla ponejvíce využívána párová forma práce. Výuka byla založena na účelnýc h
metodách práce s lexikem, větnou skladbou, textem i reáliemi a na vyváženém uplatnění
řečových dovedností. K motivujícím faktorům pro vzdělávání patřila podnětnost
předkládaných témat a materiálů. Vyučující ve svém přístupu zohledňovali věkovou
kategorii žáků, důsledně vedli vyučování v cílovém jazyce. Vysoce efektivní byla výuka
anglického jazyka ve skupinách velmi pokročilé úrovně. Promyšlené plánování, vynikajíc í
studijní materiály spolu s pedagogicko-metodickou erudicí učitelů vytvářely příznivé
prostředí pro další prohlubování jazykových dovedností žáků. Celkově se žáci ve všech
hodinách spontánně zapojovali do předkládaných činností, se zájmem se vyjadřovali v rámci
daných konverzačních situací či k probíraným tématům. Během výuky byly neefektivně
využívány nabízející se situace pro práci s formativním hodnocením, vzájemným
hodnocením žáků či pro zhodnocení přínosu vzdělávání v závěru hodiny.
Tři sledované hodiny přírodovědných předmětů (fyziky, chemie a biologie) byly vedeny
frontální formou výuky s nízkou mírou aktivní spolupráce pedagogů se žákovskými
kolektivy, zpravidla ve formě řízeného dialogu mezi učiteli a jednotlivými žáky.
Pedagogové využívali informačních technologií pro prezentaci nových informací, které se
snažili pomocí jednoduchých schémat, nákresů, příp. výpočtů na tabuli přiblížit žákům.
Vzhledem k užitým metodám výuky i k náročnosti probíraných témat se však, až na několik
jednotlivých žáků, setkávali s pasivitou a nezájmem o probírané učivo. V těchto hodinách
nebyla sledována diferenciace učiva vzhledem k nadání a potřebám jednotlivých žáků.
Závěrečné shrnutí učiva neprobíhalo vůbec nebo nebylo dostatečně efektivní. Výjimko u
byla hodina biologie, ve které byl žákům poskytnut v závěru hodiny prostor na dotazy
k tématu pro vytvoření si efektivní vazby mezi probíraným učivem a realitou, který byl žáky
zcela využit. Biologický seminář byl věnován nácviku prezentačních schopností žáků před
nadcházejícími maturitními zkouškami a celostátním kolem geologické olympiády.
Ve sledované výuce zeměpisu využil vyučující kooperativních metod a forem výuky
s důrazem na fixaci efektivního rozdělení pracovních činností a spolupráci v malých týmech.
Žáci s využitím externích zdrojů sledovali vybrané socioekonomické charakteristik y
jednotlivých krajů České republiky, analyzovali získané informace a vytvářeli vlastní
výstupy. Ve spolupráci s dalšími skupinami využili získané znalosti pro srovnání krajů
2 a snažili se zjistit příčiny případné odlišnosti jednotlivých krajů. Se svými závěry při
závěrečném shrnutí seznamovali ostatní žáky třídy.
Hodina výpočetní techniky probíhala ve formě samostatných žákovských projektů.
Po rychlém úvodním zopakování cílů probíhající sekvence hodin žáci v malých skupinách
zpracovávali vlastní téma s využitím blokového kódování a ozobotů. Pedagožka
monitorovala pracovní tempo a v případě potřeby poskytovala účelnou individuá lní
podporu. Žáci aplikovali dříve nabyté znalosti a cíleně ve skupinách diskutovali řešení
problémových částí vlastních projektů.



                                           3/8
Výuka českého jazyka a literatury, dějepisu a základů společenských věd probíhala
v příjemné pracovní atmosféře, žáci dodržovali nastavená pravidla a aktivně se zapojovali
do připravených činností. Pedagogové většinou volili promyšlenou motivaci, pro udržení
pozornosti žáků střídali činnosti, používali k podpoře názornosti didaktické pomůcky, mapy,
obrázky, učební texty a pracovní listy. Většina pedagogů ale nevěnovala dostatečnou
pozornost práci s cílem hodiny. Převážně byla uplatňována frontální forma výuky s metodou
řízeného rozhovoru se žáky doplněná samostatnou prací. Ojediněle byla v hospitovanýc h
hodinách uplatněna práce skupinová nebo párová. Ve všech sledovaných hodinách byly
úkoly zadávané jednotně pro všechny žáky, bez ohledu na jejich náročnost. Vyhledá vá ní
informací z různých zdrojů bylo sledováno pouze v jediné hodině, a to při skupinové práci
s tablety. Žáci však nebyli vedeni k cílenému třídění informací či ověřování jejich
pravdivosti. V hodinách českého jazyka a literatury byla často zařazována práce
s uměleckým textem, při níž žáci formulovali důležité myšlenky i sledovali autorský záměr.
Výjimečnou úroveň vykazovala čtenářská dílna, v níž byli žáci vedeni k tomu, aby
uvědoměle popisovali svoje čtenářské zkušenosti, odezvu na přečtený text i volbu
jazykových prostředků, formulovali své názory na jednotlivé postavy a jejich charakter
či ovlivnění historickými okolnostmi. Při hodinách dějepisu byly formovány žákovské
postoje, dostatečný prostor byl věnován regionálním dějinám i konkrétním historick ým
památkám, orientaci žáků na mapě i na časové ose. Pozornost byla věnována
mezipředmětovým vztahům a sepětí výuky s praxí. V základech společenských věd byly
žákům zajímavě přiblíženy prakticky využitelné techniky asertivní komunikace, v další
hodině byla příkladným způsobem podporována finanční gramotnost žáků a diskutována
problematika kyberkriminality. Všichni pedagogové v průběhu hodin hodnotili individuá lní
výkony, jen malý prostor byl však poskytnut žákům k sebehodnocení či vzájemné mu
hodnocení. V závěrech hodin zhodnotili posun žáků pouze někteří vyučující, většinou však
hodnocení chybělo, nebo nemělo formativní charakter.


                          Hodnocení výsledků vzdělávání
Vedení školy podrobně monitoruje, analyzuje a vyhodnocuje výsledky vzdělávání žáků
(zejména u maturitních zkoušek) a s aktuálními zjištěními seznamuje učitele na pedagogické
radě. Vzhledem ke zhoršení výsledků maturitních zkoušek v posledním zkušebním období
byla vedením školy přijata opatření k nastavení pozitivního trendu pro zlepšení výsledků
maturitních zkoušek (zejména u ústních zkoušek profilové části maturity) na úroveň před
covidovou pandemií. V průběhu studia probíhá ve škole pravidelné výběrové zjišťová ní
výsledků žáků ČŠI, kde škola dosahuje výborných výsledků ve všech kategoriích. Napříč
vybranými ročníky probíhají srovnávací testy pro zjištění průběžné úrovně znalostí žáků,
tato strategie však není nastavena v rámci všech vyučovaných předmětů.
Program preventivních aktivit školy je účelně sestaven tak, aby reflektoval potřeby třídníc h
kolektivů a jednotlivců stejně jako aktuální situaci ve škole i společnosti, a zabránil
v co největší míře výskytu rizikového chování žáků. Mezi účinné nástroje patří zařazení
témat primární prevence do výuky občanské nauky a základů společenských věd. Pravidelně
probíhají preventivní programy zajišťované externími organizacemi (např. interaktivní blok
primární prevence pro třídy nižšího gymnázia, podpora finanční gramotnosti, prevence
rizikového chování v dopravě aj.). Pro žáky prvních ročníků je organizován jednodenní
výjezdový program Škola plná kamarádů zaměřený na vytváření dobrých vztahů v nových
kolektivech. V návaznosti na období pandemie a distanční výuky byl zjištěn nárůst
úzkostného chování mezi žáky, proto byla zahájena spolupráce se školním psychologe m,
který poskytuje individuální konzultace.



                                            4/8
Poskytování služeb ŠPP je funkční a účinné. Výchovný poradce koordinuje péči o žáky
s potřebou podpory a zprostředkovává komunikaci se školskými poradenskými zařízeními.
Zajišťuje také přenos informací uvnitř pedagogického sboru a sleduje uplatňová ní
podpůrných opatření. Vyhodnocování přínosu podpory probíhá v souladu s doporučeními
a v závislosti na aktuální situaci. Gymnázium realizuje screening třídních kolektivů
za účelem vytipování nadaných jedinců ve spolupráci s místní pedagogicko-psychologicko u
poradnou, která rovněž zajišťuje další odborné vyšetření těchto žáků. Pedagogové následně
usilují o rozvoj jejich potenciálu individualizovaným přístupem (zapojování do projektů
a soutěží, zprostředkování spolupráce s vysokými školami, kempy pro nadané aj.).
Služby kariérové poradkyně jsou určeny žákům nejvyšších ročníků. Pro ně jsou
organizovány skupinové aktivity, v nichž se žáci zamýšlejí nad přednostmi i nároky různých
povolání i dalšího studia. Tato pracovnice též koordinuje testování pro volbu povolání
v pedagogicko-psychologické poradně. Samozřejmostí jsou individuální konzultace.
Gymnázium zprostředkovává žákům rozsáhlé informace o možnostech terciárního
vzdělávání.
Škola dlouhodobě využívá řady projektů ke zvýšení jazykových kompetencí pedagogů
i žáků. V posledním období se v rámci zapojení do vzdělávacího programu Erasmus+
zúčastnilo sedm učitelů dvou až třítýdenních jazykových kurzů v anglickém, německém
a španělském jazyce a metodických kurzů pro vyučující anglického jazyka. Od září 2022
probíhá kroužek španělského jazyka pro žáky školy. V době inspekční činnosti vyjelo
na výměnný pobyt do Belgie 20 žáků. Pro sdílení zkušeností z výjezdů byly pedagogy
zorganizovány workshop a výstava pro učitele okolních škol a projekt byl představen také
budoucím zájemcům z řad žáků i veřejnosti. I pro následující období získala škola akreditaci
a byl vytvořen plán akcí s cílem pokračovat ve vzdělávacích aktivitách pedagogů
a organizovat studijní i výměnné pobyty žáků.
Spolupráce se zahraničními školami umožňuje žákům školy rozvoj jazykových kompetencí
a získání praktických zkušeností ze života v zahraničí. Dlouhou tradici mají výměnné
pobyty žáků gymnázia do Francie, kde je navázána spolupráce se školou v Saint Arnoult en
Yvelines. Na tyto aktivity získává škola pravidelně granty od Plzeňského kraje. Pro školu je
charakteristická dlouholetá přeshraniční spolupráce se školami v Bavorsku. V průběhu
inspekční činnosti studoval na gymnáziu v Kötztingu jeden žák. Jednou ročně se neformá lně
setkávají učitelé německého jazyka s kolegy z Realschule Waldmünchen. Dlouhodobě
probíhají regionální projekty i jednorázové akce (např. s problematikou životního prostředí,
rozvoje podnikatelských dovedností, života v příhraničním regionu aj.), při nichž se žáci
školy setkávají a spolupracují s vrstevníky z bavorských škol. Škola se do těchto aktivit
zapojuje za pomoci Koordinačního centra česko-německých výměn mládeže Tandem,
Goethe Institutu Praha a Sdružení pro mimoškolní vzdělávání mládeže Knoflík. Nejnověji
škola navázala spolupráci s High School v americkém Two Rivers, kam jsou plánovány
výměnné pobyty žáků.
Ve dlouhodobé spolupráci s městem Domažlice škola místním seniorům poskytuje možnost
vzdělání v projektu U3V (Univerzita třetího věku), pro širokou veřejnost organizuje
domažlický majáles, divadlo, studentskou akademii nebo např. turistický pochod Lenochod.
Základním školám v regionu je nabízena možnost spolupráce ve formě participace žáků
ve výuce některých předmětů. Škola aktivně spolupracuje s fakultami vysokých škol,
a to buď jako fakultní škola nebo ve formě společných projektů, partnerství a spolupráce
nadaných žáků školy při odborné činnosti.
Nadaní žáci školy se každoročně účastní místních, regionálních i celostátních soutěží
a olympiád, kde dosahují významných úspěchů nejen v okresních a v krajských kolech


                                            5/8
(olympiády z programování, matematiky, zeměpisu, biologie, českého, francouzského nebo
anglického jazyka, Pilsprog LITE, Kasiopea, Kraj pro bezpečný Internet, Technika má zlaté
dno, Robosoutěž nebo Technická olympiáda Plzeňského kraje), ale dokonce i v kolech
celostátních řady soutěží (olympiáda v německém jazyce, dále biologická, chemická,
ekologická, geologická a logická a celostátní fotografická soutěž). Jeden ze žáků je členem
reprezentace ČR v celosvětovém kole astronomické olympiády.


                                         Závěry
Vývoj školy
- Internetové stránky školy a využití sociálních sítí poskytují veřejnosti i aktérům
  vzdělávání přehledný a srozumitelný přehled o dění ve škole.
- Od školního roku 2021/22 byla zřízena pozice kariérové poradkyně. Od ledna 2023
  pracuje ve škole na částečný úvazek školní psycholog. Rozšíření služeb školního
  poradenského pracoviště o kariérové poradenství a konzultace s psychologem reaguje
  na aktuální potřeby žáků.
- Škola využívá grantů k intenzivní spolupráci se zahraničními školami pro rozvoj
  jazykových a občanských kompetencí žáků i pedagogů.
- Identifikace nadaných žáků a jejich spolupráce s vysokými školami a individualizo va ný
  přístup ze strany školy se odráží v řadě úspěchů žáků školy v regionálních i celostátníc h
  soutěžích i v osobnostním rozvoji těchto nadaných žáků.


Silné stránky
- Ředitelka a předsedové předmětových komisí uceleně monitorují kvalitu poskytovaného
  vzdělávání. Hospitovaným pedagogům je poskytována funkční zpětná vazba
  a je vyhodnocován jejich posun ve výuce i ve vztahu k dalšímu vzdělávání.
- Škola dlouhodobě spolupracuje s řadou zahraničních škol ve formě výměnných pobytů
  žáků, setkání zaměstnanců i učitelů a přeshraničních projektů.


Slabé stránky a/nebo příležitosti ke zlepšení
- Některými pedagogy zvolené výchovně vzdělávací strategie nevedly k efektivnímu
  naplňování cílů během výuky.
- V hospitovaných hodinách nebyl, až na některé výjimky, poskytnut žákům dostatečný
  prostor k sebehodnocení či vzájemnému hodnocení. Zhodnocení přínosu vzdělává ní
  v závěru hodin probíhalo sporadicky a ne zcela efektivně.


Doporučení pro zlepšení činnosti školy
- Zvážit zařazení projektového dne na téma psychohygieny a využít pro tuto problematik u
  potenciál školního poradenského pracoviště.
- Zaměřit další vzdělávání pedagogů na zhodnocení přínosu vzdělávání žáky i pedagogy
  v průběhu a na konci vyučovacích hodin.
- Diferencovat obtížnost zadávaných úkolů a užití výchovně vzdělávacích metod
  ve vyučovacích hodinách vzhledem k potřebám všech žáků.

                                            6/8
- Sjednotit činnost předmětových komisí v rámci nastavení společných pravidel hodnocení
  žáků a konání srovnávacích testů.


                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Plzeňský inspektorát,
Koperníkova 26, 301 00 Plzeň, případně prostřednictvím datové schránky (g7zais9),
nebo na e-podatelnu csi.p@csicr.cz s připojením elektronického podpisu.


           Seznam dokladů, o které se inspekční zjištění opírají
 1.   Zřizovací listina Dodatek č. 11 vydaná Plzeňským krajem s účinností od 1. července
      2014 – úplné znění
 2.   Jmenování na vedoucí pracovní místo ředitele vydané hejtmanem Plzeňského kraje
      dne 30. dubna 2012 s účinností od 1. srpna 2012, dodatek ke jmenování vydaný
      hejtmanem Plzeňského kraje – změna jmenování na dobu neurčitou
 3.   Osvědčení o absolvování „Studia pro vedoucí pedagogické pracovníky“ vydané
      Pedagogickou fakultou Univerzity Karlovy v Praze dne 23. dubna 2008
 4.   Koncepce dalšího rozvoje Gymnázia J. Š. Baara v Domažlicích ze dne 1. září 2015
 5.   Plán dalšího vzdělávání pedagogických pracovníků ve školním roce 2022/23
 6.   Záznamy z jednání pedagogické rady a z provozních porad ve školním roce 2022/23
 7.   Vnitřní řád školy platný ve školním roce 2022/23
 8.   Školní řád platný ve školním roce 2022/23
 9.   Vnitřní řád školní jídelny platný ve školním roce 2022/23
10.   Školní vzdělávací program „Otevřená škola“ platný ve školním roce 2022/23
11.   Třídní knihy vedené ve školním roce 2022/23
12.   Traumatologický plán ze dne 1. září 2013
13.   Záznamy z hospitační činnosti ve školním roce 2022/23
14.   Podklady ke kvalifikaci pedagogů – náhodný výběr




                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Plzeňský inspektorát,
Koperníkova 26, 301 00 Plzeň, případně prostřednictvím datové schránky (g7zais9),
nebo na e-podatelnu csi.p@csicr.cz s připojením elektronického podpisu, a to k rukám
ředitele inspektorátu.




                                          7/8
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Mgr. Martin Milota, PGCE, školní
 inspektor, vedoucí inspekčního týmu
 Mgr. Petra Holopírková, kontrolní
 pracovnice

 Mgr. Alena Tomcová, školní inspektorka

 Mgr. Jana Bervidová, školní inspektorka




Datem vyhotovení inspekční zprávy se rozumí datum posledního podpisu člena inspekčního
týmu.




                                           8/8
