                                  Česká školní inspekce
                                Moravskoslezský inspektorát
______________________________________________________________________________________________________ ______




                         IN S P E K Č N Í ZP R ÁVA
                                           Čj. ČŠIT-520/23-T


Název                                Gymnázium Petra Bezruče, Frýdek-Místek,
                                     příspěvková organizace
Sídlo                                Československé armády 517, Místek,
                                     738 01 Frýdek-Místek
E-mail                               sekretariat@gpbfm.cz
IČO                                  00601411
Identifikátor                        600016315
Právní forma                         příspěvková organizace
Zastupující                          Mgr. Radovan Gaura
Zřizovatel                           Moravskoslezský kraj
Místo inspekční činnosti             Československé armády 517, Místek,
                                     738 01 Frýdek-Místek
Inspekční činnost na místě           2. 3. 2023 − 3. 3. 2023, 6. 3. 2023 – 7. 3. 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školního
vzdělávacího programu.
Zjišťování a hodnocení naplnění školního vzdělávacího programu.
                                    Charakteristika
Gymnázium Petra Bezruče, Frýdek-Místek, příspěvková organizace (dále „škola“)
vykonává činnost střední školy a školní jídelny – výdejny. Ve školním roce 2022/2023
střední škola vzdělává v 18 třídách celkem 533 žáků v oboru vzdělání 79-41-K/61
Gymnázium (šestileté). Od poslední inspekční činnosti ve školním roce 2014/2015 se počet
žáků školy postupně zvyšoval. K termínu inspekční činnosti evidovala škola 11 žáků se
speciálními vzdělávacími potřebami, dva z nich jsou vzděláváni podle individuálního
vzdělávacího plánu. Dvěma žákům bylo povoleno vzdělávání podle individuálního
vzdělávacího plánu z jiných závažných důvodů.


                         Hodnocení podmínek vzdělávání
Ředitel školy vykonává funkci od srpna 2022, před svým jmenováním působil dlouhodobě
jako zástupce ředitelky školy a jeden rok jako statutární zástupce. Na organizaci a hodnocení
vzdělávání se společně s ním podílí dva zástupci. Vymezení kompetencí a povinnos tí
jednotlivých pracovníků je účelné a odpovídá podmínkám a potřebám školy. Ředitel
ve spolupráci s pedagogy vytýčil na základě vlastní analýzy školy reálné strategické cíle
jejího rozvoje. Ve školním roce 2022/2023 se zaměřil na zlepšování komunikace
a spolupráce s rodiči žáků. Další naplňovanou prioritou pro aktuální školní rok je vytvoření
nového školního vzdělávacího programu včetně zajištění připravenosti pedagogů na jeho
realizaci cíleně zaměřeným vzděláváním. Hospitační činnost je prováděna průběžně,
pedagogům je poskytována zpětná vazba na kvalitu výuky včetně doporučení pro jejich další
pedagogickou práci. Ředitel školy vytváří podmínky pro další vzdělávání pedagogickýc h
pracovníků. Plánování vzdělávání vychází ze zjišťovaných potřeb pedagogů i aktuálníc h
potřeb školy. Získané poznatky z absolvovaných akcí si vyučující předávají v rámci
předmětových komisí, jejich praktické zavádění do výuky vedení školy sleduje. Spolupráce
pedagogů je účelně zaměřena nejen na záležitosti organizačního charakteru, nýbrž i na
vzdělávací výsledky žáků. Účinně je pověřeným pedagogickým pracovníkem nastavena
podpora žákům s odlišným mateřským jazykem. Učitelé sdílejí materiály k výuce, vyměňují
si informace o žácích i metodách a formách výuky, vzájemné hospitace k inspiraci ve využití
efektivních výukových strategií však uplatňují jen v malé míře a s nízkým dopadem
do zlepšování kvality vzdělávání.
Ředitel školy usiluje o konstruktivní komunikaci se všemi aktéry vzdělávání. Pravidelně
jedná s výborem Spolku rodičů Gymnázia Petra Bezruče, setkává se se zástupci studentského
senátu k projednávání žákovských námětů, účastní se jednání školské rady. Žákům
i zákonným zástupcům jsou poskytovány poradenské a konzultační služby v rámci školního
poradenského pracoviště. S ohledem na aktuální potřeby žáků po návratu z distanční výuky
byly zajištěny služby školního psychologa. Pro vzdělávání žáků je přínosná spolupráce školy
s různými organizacemi a institucemi v oblasti prevence, kariérového poradenství, péče
o žáky se speciálními vzdělávacími potřebami a podpory nadaných žáků.
Prostorové a materiální podmínky ve škole odpovídají potřebám realizace školního
vzdělávacího programu, jejich stav je průběžně vyhodnocován. Od poslední inspekční
činnosti ve školním roce 2014/2015 prošla škola rozsáhlou rekonstrukcí. Třídy byly
vybaveny výškově nastavitelným nábytkem a multimediální technikou. Došlo např.
k renovaci posluchárny a laboratoře chemie, posluchárny fyziky, velké tělocvičny, školní
klubovny, byla dovybavena knihovna a zřízeno zázemí pro žáky. V průběhu hospitační
činnosti byly odborné učebny i materiálně-technické vybavení účelně využívány.




                                            2/7
Zapojení školy do projektových aktivit umožňuje využití finančních prostředků např. na
vzdělávání pedagogů, doučování žáků, účast rodilého mluvčího ve výuce a zřízení přírodní
učebny.
Škola průběžně vyhodnocuje rizika v oblasti bezpečnosti a ochrany zdraví a poskytuje
žákům potřebné informace k jejich prevenci. Stravování žáků včetně dietního je zajištěno
smluvními dodavateli ve vlastní jídelně – výdejně.


                          Hodnocení průběhu vzdělávání
Průběh vzdělávání byl sledován hospitacemi ve výuce společenskovědních, přírodovědnýc h
a výchovně zaměřených předmětů a v jazykovém vzdělávání. Výuka probíhala v příznivé
pracovní atmosféře se vzájemným respektem učitelů i žáků. Učivo bylo prezentováno
srozumitelně v návaznosti na již osvojené znalosti a dovednosti žáků. K názornost i
a porozumění probírané látky přispělo využití vlastních prezentací pedagogů, práce
s mapou, pracovními listy, texty, 3D modely i účelné zařazení videoukázek, audionahrá vek
a demonstračních pokusů. Vnitřní motivaci žáků účinně podpořilo propojení učiva
s reálnými situacemi, praktickými příklady i vlastními zkušenostmi žáků. V průběhu
vzdělávání převažovala frontálně vedená výuka doplněná dialogem s žáky a jejich
samostatnou prací. V malé míře byly zařazovány aktivity rozvíjející kritické myšle ní
a podporující spolupráci a vzájemné učení žáků. Jen výjimečně byli žáci vedeni
k samostatné práci s informacemi z více různých zdrojů, k jejich vyhledávání, porovnávání
a vyhodnocení. Společným nedostatkem většiny sledované výuky bylo chybějící uplatnění
sebehodnocení žáků jako součást ověření dosažení stanoveného vzdělávacího cíle
a nevyužití příležitostí pro vzájemné hodnocení. V závěru většiny vyučovacích hodin chyběl
dostatečný časový prostor pro shrnutí učiva, jeho porozumění bylo ověřováno spíše formálně
bez možnosti opětovného vysvětlení. Výuka byla jen výjimečně diferencovaná podle
individuálních schopností žáků např. zadáváním úkolů rozdílného rozsahu nebo obtížnosti.
Do výuky českého jazyka byli žáci zapojování převážně prostřednictvím řízeného
rozhovoru. Podpora kooperace a rozvoje sociálních kompetencí žáků formou účelné
skupinové práce či práce ve dvojici byla zaznamenána pouze ojediněle v mluvnick y
zaměřené části výuky. Při výuce literatury byla žákům prezentována literární teorie vhodně
doplněná prací s literárními ukázkami. Ve sledovaných vyučovacích hodinách
společenskovědních předmětů byla reflektována reálná úroveň znalostí a dovedností žáků
při výkladu nového učiva. Obsahová náplň dějepisného semináře poskytovala prohlubová ní
vědomostí žáků, kteří měli možnost interpretovat informace získané z různých zdrojů jako
součást řešení učební úlohy s následnou analýzou dat a vyvozováním závěrů. Motivova ní
žáci pracovali ve skupinách, zdařile využívali diskuzi včetně obhajoby vlastního postoje.
V části sledované výuky založené především na metodě výkladu byl patrný silný tlak
vyučujících na prezentaci učiva, což někdy neposkytlo žákům dostatek času na formulac i
obsahově náročnějších odpovědí a reflexi procesů učení.
Vzdělávání v cizích jazycích probíhalo v cílových jazycích a rozvíjelo produktivní
i receptivní dovednosti žáků. Ve většině sledované výuky byly vytvářeny dostatečné
příležitosti pro rozvoj řečových dovedností, které byly procvičovány v samostatnýc h
souvislejších projevech, v dialogu při práci ve dvojici, případně v rámci diskuze ve skupině.
Gramatické učivo i slovní zásoba byla efektivně upevňována ve vlastních větách
a komunikačních situacích. Motivaci žáků účinně podpořilo zařazení reálií zemí
studovaných jazyků. Žáci prokazovali velmi dobrou úroveň jazykových dovedností.




                                            3/7
Vzdělávání v přírodovědných předmětech se vyznačovalo rozdílnou účelností zařazenýc h
metod a forem práce s ohledem na efektivní dosažení vzdělávacího cíle. Většina sledované
výuky matematiky rozvíjela matematickou gramotnost i logické myšlení, žáci byli vedeni
ke zdůvodnění postupu při řešení úloh, byly využity příležitosti pro práci s chybou. Důraz
byl kladen na procvičení a upevnění učiva v rámci frontálně vedené výuky nebo samostatné
práce žáků. Vzdělávání v dalších přírodovědných předmětech bylo převážně vhodně
aplikováno na příkladech z běžného života a praktických úkolech, propojeno s vlastními
zkušenostmi žáků i aktuálními situacemi. Žáci samostatně odvozovali nové poznatky, ve
skupinách pracovali s informacemi z různých zdrojů. V části sledované výuky snižovalo její
účinnost rychlé tempo frontálně řešených úloh a dominantní výklad učitelů s minimá lní
aktivitou žáků.
Ve výuce tělesné výchovy byla věnována potřebná pozornost dodržování dohodnutýc h
pravidel a zásad bezpečnosti. Žáci byli k jednotlivým činnostem vhodně motivováni a vedeni
k uvědomění si důležitosti pohybu a kondice v běžném životě. Fyzická zátěž byla optimálně
propojena s relaxačními prvky, účelně byla k pohybovým aktivitám využita také
audiovizuální technika. Sledovaná výuka hudební výchovy byla zaměřena na teoretický
obsah učiva. Účinně byla zařazena úvodní i průběžná motivace k promyšleným aktivitá m
směřujícím ke zvládnutí učiva i k rozvoji vztahu žáků k hudbě.
V průběhu celého školního roku jsou pro žáky organizovány různé aktivity (např. sportovní
kurzy, besedy, přednášky, kulturní akce, exkurze a poznávací zájezdy), které doplňují
běžnou výuku a prohlubují jejich znalosti a dovednosti.


                         Hodnocení výsledků vzdělávání
Dosažené znalosti a dovednosti žáků jsou průběžně ověřovány a vyhodnocovány na jednání
pedagogické rady i předmětových komisí. Žáci školy dosahují v průběhu vzdělávání velmi
dobrých studijních výsledků. Ve školním roce 2021/2022 prospěli všichni žáci, téměř
polovina s vyznamenáním. Ve srovnání s předchozími školními roky (2020/2021
a 2019/2020) jsou výsledky vyrovnané. Škola má zpracovanou funkční strategii předcházení
školní neúspěšnosti, žákům s případnými studijními obtížemi je poskytováno doučování
a možnost individuálních konzultací. Zákonní zástupci jsou informováni o prospěchu
prostřednictvím elektronického informačního systému, při třídních schůzkách a případně
osobních konzultacích s vyučujícími.
K objektivnímu posouzení výsledků vzdělávání se škola účastní externího výběrového
zjišťování výsledků žáků, ve kterém dosahují žáci školy výborné úrovně. Zpětnou vazbu na
poskytované vzdělávání získává škola také z výsledků maturitních zkoušek a úspěšnosti
žáků při přijímacím řízení k dalšímu studiu. Při ukončování vzdělávání maturitní zkouškou
vykazuje škola dlouhodobě stoprocentní úspěšnost žáků. V dalším studiu na vysokých
školách pokračuje 98 % absolventů školního roku 2020/2021. Dosažené výsledky jsou
analyzovány, zjišťovány příčiny chybovosti a identifikovány neúspěšně řešené úlohy. Podle
potřeby jsou přijímána adekvátní opatření k dalšímu směřování vzdělávacího procesu.
Dovednosti a zájmy žáků jsou rozvíjeny prostřednictvím nabídky činnosti v pěveckém
sboru, sportovních kroužcích a klubu latiny. V rámci výměnných pobytů ve spolupráci se
zahraniční školou mají žáci příležitost k prohloubení jazykových dovedností i poznávání
jiné kultury. Škola zprostředkovává žákům s nadáním a hlubším zájmem o konkrétní obory
odbornou literaturu a časopisy k samostudiu, umožňuje jejich zapojení do odborných stáží
na vysokých školách a různých ústavech Akademie věd České republiky. Žáci se účastní
tematických pobytů pořádaných univerzitami, jazykových kurzů a jsou podporováni


                                           4/7
v přípravě na mezinárodní jazykovou zkoušku. V průběhu školního roku jsou žáci
motivováni k účasti v různých soutěžích, vědomostních olympiádách a středoškolské
odborné činnosti, úspěšně reprezentují školu na celostátní i mezinárodní úrovni.
Ve škole nejsou evidovány závažnější rizikové projevy chování žáků ani neomluve ná
absence. V průběhu vzdělávání se žáci účastní různých preventivních aktivit tematicky
zaměřených na konkrétní věkové skupiny, pro žáky prvních ročníků jsou organizo vá ny
adaptační kurzy. Po období mimořádných opatření a sociální izolace byla v třídnick ýc h
hodinách primární prevence cíleně zaměřena na podporu žáků v souvislosti s návratem
k běžnému životu a znovu začleněním do třídního kolektivu. Členové školního
poradenského pracoviště úzce spolupracují s třídními učiteli a podle aktuální potřeby také
s externími odborníky. Žáci využívají on-line schránku důvěry i možnost osobních
konzultací s pedagogy. Škola vytváří příležitosti pro setkávání žáků napříč ročníky např.
v rámci akce „Retro den“ spojenou s literaturou, hudbou a vizuální stylizací šedesátých let.
Sounáležitost se školou je podporována konáním přednášek absolventů pro současné žáky
školy.
Vytvářením podmínek pro aktivní činnost studentského senátu škola podporuje inicia tivu
žáků, rozvoj jejich osobnostních a sociálních kompetencí, umožňuje spoluúčast žáků na
životě školy i posilování spolupráce a vzájemných vztahů mezi žáky různého věkového
složení. Žákovská samospráva iniciovala vydávání školního časopisu, zřídila funkční
informační a komunikační systém žáků, organizuje četné školní akce (charitativní cukrárnu,
přednášky a besedy se zajímavými osobnostmi, studentské prezidentské volby, studenstký
ples, soutěž o nejlepší výzdobu třídy). Žáci školy jsou zapojováni také do různých
charitativních sbírek, dobrovolnické činnosti, účastnili se akce „Sázení stromů na
Ondřejníku“. Všestranný osobní rozvoj žáků podporují realizované aktivity v rámci
programu „Mezinárodní cena vévody z Edinburghu“.
Škola informuje o své vzdělávací nabídce a aktivitách prostřednictvím aktualizova nýc h
webových stránek, školní sociální sítě, organizací „Dnů otevřených dveří“ a v regionálníc h
médiích.


                                         Závěry
Vývoj školy
- Od poslední inspekční činnosti ve školním roce 2014/2015 došlo ke změně na pozici
  ředitele a zástupce ředitele, navýšil se počet žáků i tříd (ze 464 žáků v 16 třídách na 533
  žáků v 18 třídách), zlepšily se materiální podmínky pro vzdělávání.

- Ve školním roce 2021/2022 obnovila činnost žákovská samospráva. Od školního roku
  2022/2023 se škola se zapojila do programu „Mezinárodní cena vévody z Edinburghu“,
  od ledna 2023 působí ve škole školní psycholožka.

Silné stránky
- Žáci školy dlouhodobě dosahují velmi dobrých výsledků při ukončování vzdělává ní
  maturitní zkouškou a v externím testování, jsou úspěšní v soutěžích na celostátní
  i mezinárodní úrovni.
- S výsledky vzdělávání žáků škola cíleně pracuje.
- Škola vytváří podmínky pro aktivní činnost žákovské samosprávy a zapojení žáků do
  života školy, podporuje rozvoj jejich osobnostních a sociálních kompetencí.


                                            5/7
Slabé stránky a/nebo příležitosti ke zlepšení
- Nižší rozsah zařazování vzdělávacích strategií podporujících spolupráci žáků a rozvoj
  kritického myšlení, žáci jsou jen ojediněle vedeni k práci s různými informačními zdroji.
- Chybějící sebehodnocení žáků vzhledem ke vzdělávacím cílům, minimální uplatnění
  diferencovaných úloh zohledňujících individuální schopnosti žáků.
- Vzájemné hospitace ke zlepšování kvality vzdělávání nejsou pedagogy dostatečně
  využívány.

Doporučení pro zlepšení činnosti školy
- Zavádět do výuky ve větší míře inovativní metody k podpoře aktivního učení žáků.
- Vytvářet v závěru hodin prostor pro sebereflexi žáků a zhodnocení jejich individuálního
  pokroku.
- Využívat diferencované úlohy podle individuálních schopností žáků.
- Motivovat a vést pedagogy k vyšší míře využívání vzájemných hospitací zaměřených na
  předávání zkušeností a inspiraci v osvědčených výukových metodách.
- Sledovat a vyhodnocovat účinnost opatření směřujících ke zlepšování pedagogické práce.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 7 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu.


            Seznam dokladů, o které se inspekční zjištění opírají
 1.   Školní vzdělávací program platný ve školním roce 2022/2023
 2.   Výjimka z nejvyššího počtu žáků ve třídách gymnázia v souvislosti s ozbrojeným
      konfliktem na území Ukrajiny
 3.   Strategie rozvoje školy 2022-2027 ze dne 7. 12. 2022
 4.   Výroční zpráva o činnosti školy za školní rok 2021/2022 ze dne 13. 9. 2022
 5.   Plán dalšího vzdělávání pedagogických pracovníků na školní rok 2022/2023 ze dne
      31. 8. 2022
 6.   Záznamy z hospitační činnosti ve školním roce 2022/2023 (vzorek)
 7.   Zápisy z porad ve školním roce 2021/2022 a 2022/2023, zápisy z jednání
      předmětových komisí ve školním roce 2022/2023 (vzorek)
 8.   Školní preventivní strategie na období 2023–2027 platná od 1. 2. 2023, Program
      poradenských služeb ve škole včetně přílohy Preventivního programu na školní rok
      2022/2023
 9.   Dokumentace žáků se speciálními vzdělávacími potřebami (vzorek)
10.   Personální dokumentace pedagogických pracovníků (vzorek)


                                           6/7
11.   Školní matrika střední školy vedená ve školním roce 2022/2023 (vzorek)
12.   Třídní knihy vedené ve školním roce 2022/2023 (vzorek)
13.   Dokumentace vztahující se k finančním podmínkám školy, k zajištění bezpečnosti
      a ochrany zdraví žáků a k zajištění školního stravování pro školní rok 2022/2023
      (vzorek)


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Moravskoslezský inspektorát,
Matiční 20, 702 00 Ostrava, případně prostřednictvím datové schránky (g7zais9), nebo
na e-podatelnu csi.t@csicr.cz s připojením elektronického podpisu, a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Šárka Šustková, školní inspektorka,
 vedoucí inspekčního týmu

 Mgr. Jana Svačinová, školní inspektorka

 Mgr. et Mgr. Gabriela Guziurová
 Tomiczková, školní inspektorka
 PaedDr. Ivana Marková, Ph.D.,
 školní inspektorka

 Ing. Klára Kudlíková, kontrolní pracovnice




Datem vyhotovení inspekční zprávy se rozumí datum posledního podpisu člena inspekčního
týmu.




                                              7/7
