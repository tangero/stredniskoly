                                     Česká školní inspekce
                                     Jihočeský inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIC-928/21-C


Název                               Gymnázium J. V. Jirsíka, České Budějovice, Fráni
                                    Šrámka 23
Sídlo                               Fráni Šrámka 23, 370 01 České Budějovice
E-mail                              pustina@gjvj.cz
IČ                                  60076135
Identifikátor                       600007995
Právní forma                        Příspěvková organizace
Zastupující                         RNDr. Jaroslav Pustina
Zřizovatel                          Jihočeský kraj
Místo inspekční činnosti            Fráni Šrámka 23, 370 01 České Budějovice
Termín inspekční činnosti           6. 12. 2021 − 9. 12. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti

Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský
zákon), ve znění pozdějších předpisů.


                                         Charakteristika
Gymnázium J. V. Jirsíka, České Budějovice, Fráni Šrámka 23 (dále škola) poskytuje
střední vzdělání s maturitní zkouškou v osmiletém oboru vzdělání 79-41-K/81 Gymnázium




2021/2022
a čtyřletém oboru vzdělání 79-41-K/41 Gymnázium v denní formě. K termínu inspekce
navštěvovalo školu 527 žáků v 17 třídách.


                        Hodnocení podmínek vzdělávání
Ředitel školy se při řízení školy opírá o své dlouholeté pedagogické a manažerské
zkušenosti. Aktivním přístupem v oblasti zajištění personálních, materiálních a finančních
podmínek vytváří vhodné předpoklady pro stávající fungování školy i pro další rozvoj
gymnázia. Řízení školy vychází z jasně stanovené organizační struktury, která jednoznačně
vymezuje kompetence a povinnosti jednotlivých pracovníků. Cíle srozumitelné a reálné
koncepce rozvoje školy se za podpory celého pedagogického sboru daří postupně
naplňovat. Škola je úspěšná zejména v oblasti digitalizace a modernizace výukového
procesu a ve zlepšování materiálních podmínek školy. Kontrolní mechanismy má škola
nastaveny komplexně, v některých oblastech však kontrolní činnost není dostatečně
důsledná, což se projevilo v dílčích nepřesnostech ve vedení povinné dokumentace, které
byly odstraněny v průběhu inspekční činnosti. Hospitační činnost probíhá pravidelně,
vedení školy i předsedové předmětových komisí průběžně hodnotí práci jednotlivých
pedagogických pracovníků, rezervy se ale vyskytují v podávání zpětné vazby
a systematické práci s výsledky hospitační činnosti. Pozitivem v této oblasti je realizace
vzájemných hospitací, která podporuje rozvoj prospěšné spolupráce, sebehodnocení
a vzájemného hodnocení pedagogů a systematické sdílení zkušeností. Vzájemnou efektivní
komunikaci všech aktérů vzdělávání umožňuje elektronický informační systém sdílený
pedagogy, žáky i zákonnými zástupci.
V souladu s koncepčními záměry ředitel školy průběžně obnovuje materiálně-technické
zázemí pro výuku a zájmovou činnost, aktivním získáváním dalších finančních zdrojů
z řady projektů na podporu vzdělávání a modernizaci školy se daří zajišťovat vytvoření
odpovídajících podmínek pro naplňování školních vzdělávacích programů. Škola
disponuje dostatečným počtem kmenových i odborných učeben a laboratoří
s odpovídajícím vybavením počítačovou a prezentační technikou. Sportovní zázemí
školního areálu je účelně využíváno pro tělovýchovnou činnost i volnočasové aktivity.
Uspořádání vnitřních prostor, zabezpečení vstupu do budovy prostřednictvím
elektronického systému a důraz na dodržování pravidel napomáhá k větší bezpečnosti
žáků, což dokládá stabilně nízká míra úrazovosti.
Výchovně-vzdělávací proces zabezpečuje kvalifikovaný pedagogický sbor s příznivou
věkovou strukturou. Poskytovaná podpora nově nastupujícím a začínajícím pedagogům
zahrnuje pomoc v oblasti metodiky výuky i pedagogických kompetencí a je přínosná pro
jejich profesní rozvoj. Vyučující aktivně spolupracují při organizaci rozšiřujících
vzdělávacích aktivit i při sdílení výukových postupů a materiálů. Další vzdělávání
pedagogických pracovníků zahrnuje všechny vzdělávací oblasti a vychází z aktuálních
potřeb školy i zájmu jednotlivých vyučujících, v poslední době je výrazně podporováno
i projekty se zaměřením na zvyšování kvality vzdělávání. Četné absolvované vzdělávací
akce napříč předměty korespondují s požadavkem na modernizaci výuky, posilují odborné
kompetence a osobnostní rozvoj učitelů. Vzdělávání zacílené na možnosti využití
formativního hodnocení žáků je realizováno v menší míře a tato situace se promítla do
většiny hospitovaných hodin.
K podpoře nadaných žáků a k obohacení vzdělávací nabídky efektivně napomáhají na
výborné úrovni rozvíjené vztahy s partnerskými vysokými školami, akademickými
pracovišti, jazykovými institucemi i neziskovými organizacemi. Reciproční vztahy
s několika partnerskými zahraničními školami a spoluúčast gymnázia v mezinárodních


2021/2022                                   2
projektech přispívají k mobilitě žáků i učitelů, rozvoji jazykových dovedností a k výměně
zkušeností.


                          Hodnocení průběhu vzdělávání
Všeobecně zaměřené gymnaziální vzdělávání klade na žáky zvýšené studijní nároky,
k jejichž zvládnutí efektivně napomáhá promyšlená organizace vzdělávání. Účelné využití
disponibilní časové dotace s ohledem na profil absolventa a možnost profilace výběrem
z bohaté nabídky volitelných předmětů ve dvou posledních ročnících gymnázia umožňují
vhodnou specializaci žáků s ohledem na jejich další studium na vysoké škole. Efektivitu
výuky zvyšuje také častější dělení tříd na skupiny pro výuku některých předmětů. Široká
nabídka rozšiřujících vzdělávacích aktivit, zapojení do mezinárodních projektů,
celoškolních akcí i klubové zájmové činnosti přispívají k všestrannému rozvoji žáků.
V hospitovaných hodinách vytvářeli vyučující pozitivní třídní klima podporující učení,
k žákům přistupovali s respektem a vstřícností. Komunikace mezi žáky a vyučujícími
probíhala zdvořilým a přátelským způsobem, žáci dodržovali nastavená pravidla
komunikace a chování. Výuka byla vždy srozumitelná a většinou i dobře organizačně
zvládnutá, většina hodin však postrádala závěrečné shrnutí učiva a zhodnocení dosažených
cílů. Stanovené vzdělávací strategie obvykle rozvíjely vědomosti a dovednosti, pouze
v některých hodinách zejména společenskovědních předmětů byly formovány i postoje
žáků. Svou náročností hodiny odpovídaly věku i schopnostem žáků a ve vyšších ročnících
směřovaly k efektivní přípravě na maturitní zkoušku. Vyučující často využívali předchozí
znalosti a zkušenosti žáků a mezipředmětové vazby, propojovali učivo s reálnými
situacemi a dbali na názornou prezentaci učiva. Zpravidla však nedocházelo k diferenciaci
zadávaných úkolů s ohledem na rozvoj individuálního potenciálu žáků. U většiny
vyučujících bylo patrné výrazné zlepšení digitálních kompetencí v návaznosti na realizaci
distanční výuky. Samozřejmostí bylo aktivní využívání digitálních technologií včetně
mobilních telefonů v průběhu výuky i sdíleného prostředí při domácí přípravě žáků a jako
úložiště výukových materiálů. Tímto způsobem zvyšovali vyučující efektivitu vyučovacího
procesu a podporovali zájem žáků o výuku. K motivaci žáků ve velké části hodin
přispívaly aktivizační metody a formy v podobě skupinové a párové práce i možnost
samostatné prezentace zadaného úkolu. Vyučování v cizích jazycích probíhalo výhradně
v cílovém jazyce, důraz byl často kladen na rozvoj produktivních řečových dovedností.
Propojování probíraných témat s jejich využitím v reálné komunikační situaci podpořilo
aktivní užití slovní zásoby i vzájemnou interakci žáků. Učitelé většinou vhodně uplatňovali
práci s chybou a poskytovali žákům dostatek času k pochopení a procvičení probírané
látky. Badatelsky orientovaná výuka, využití demonstračních i žákovských experimentů
a problémově zadávané praktické úlohy vhodně rozvíjely přírodovědnou gramotnost. Žáci
prokazovali schopnost aplikovat své znalosti, správně používat odbornou terminologii
a souvisleji se vyjadřovat na dané téma. Průběžně poskytovaná zpětná vazba byla pro
většinu žáků využitelná při dalším učení, prvky formativního hodnocení včetně
sebehodnocení a vzájemného hodnocení se však ve sledovaných hodinách vyskytly pouze
výjimečně.
Důležitou součástí výchovně-vzdělávacího procesu je také podpora sportu a sportovní
zdatnosti žáků realizovaná v hodinách tělesné výchovy, v rámci volnočasových klubů
i během různých sportovně-turistických akcí a pobytů. V hospitovaných hodinách tělesné
výchovy byl vhodně kladen důraz na zlepšení pohybových dovedností žáků po dlouhém
období distanční výuky, získání vztahu ke sportování, pochopení významu pohybu v životě
a utváření postojů k udržování zdraví vlastního těla.


2021/2022                                   3
                         Hodnocení výsledků vzdělávání
Výsledky vzdělávání a úspěšnost žáků pozitivně ovlivňuje výběr z dostatečného množství
uchazečů o studium a funkční systém adaptace a podpory žáků při přechodu na
gymnaziální vzdělávání. Žáci nastupují ke studiu s vysokou mírou motivace a zpravidla
s dobrou podporou zákonných zástupců.
Individuální a skupinové výsledky vzdělávání žáků jsou zjišťovány obvyklými způsoby,
především písemným a ústním zkoušením a jsou průběžně evidovány v elektronické
podobě. V některých případech vyučující vhodně využívají k diagnostice pokroku žáků
také portfolia žákovských prací. Dosahované výsledky na úrovni tříd i jednotlivců jsou
průběžně sledovány v rámci pravidelných jednání pedagogické rady, rezervy má škola ve
vyhodnocování dosahovaných výsledků, analýze příčin úspěšnosti a neúspěšnosti žáků
i opatření přijatých ke zlepšení pokroku žáků. Předmětové komise se výsledky žáků
zabývají pouze v obecné rovině. Interní srovnávací testy pro porovnání zvládnutí učiva
jednotlivých tříd zůstávají v kompetenci vyučujících, pro účinnější posouzení úrovně
dosahovaných výsledků škola aktuálně nevyužívá externí testování. Zákonní zástupci žáků
jsou o výsledcích vzdělávání efektivně informováni prostřednictvím elektronického
informačního systému a na pravidelných třídních schůzkách, v případě potřeby
elektronickou poštou.
Z předložené dokumentace k výsledkům vzdělávání žáků vyplývá, že žáci dosahují
celkově velmi dobrých výsledků. Ve školním roce 2020/2021 prospělo s vyznamenáním
63 % žáků, pouze jeden žák neprospěl. Z 95 přihlášených k maturitní zkoušce
dosáhlo 57 % žáků prospěchu s vyznamenáním, pouze 2,1 % žáků neprospělo v profilové
části maturitní zkoušky. Ve zkušebním roce 2021 si zvolily maturitní zkoušku v předmětu
matematika dvě třetiny žáků a tito žáci dosáhli průměrného procentního skóru za školu
61,9 %, dvě třídy však průměru gymnázií v České republice nedosáhly. Dosažené výsledky
části žáků navíc nekorespondují s hodnocením žáků na vysvědčení, možnou příčinou je
menší míra využití studijního potenciálu žáků. Podle zpráv Centra pro zjišťování výsledků
vzdělávání je škola v předmětu matematika méně úspěšná než školy dané skupiny oboru
vzdělání v posledních čtyřech letech. Vedení školy a předmětové komise neprovádějí
žádné další analýzy průběžných ani maturitních výsledků vzdělávání žáků. V důsledku
toho nejsou stanoveny příčiny horších výsledků a nejsou přijímána adekvátní opatření ke
zlepšení v těch případech, kdy se výsledky např. ve společné části maturitní zkoušky
odchylují od průměrných výsledků gymnázií v České republice. Dílčím opatřením ke
zlepšení výsledků v případě menší úspěšnosti žáka jsou hodiny doučování financované
z tzv. šablon. Škola dlouhodobě sleduje uplatnění absolventů, které prezentuje podle
skupin oborů ve výroční zprávě, k systematické analýze těchto výsledků však nedochází.
Škola vytváří talentovaným žákům a žákům s hlubším zájmem o určitý obor vhodné
podmínky pro účast na předmětových soutěžích, olympiádách a středoškolské odborné
činnosti. Žáci školy dosahují napříč obory velmi dobrých výsledků, někdy i na
celorepublikové úrovni. Výsledky vzdělávání škola průběžně prezentuje ve výroční zprávě,
v prostorách školy, na svých webových stránkách a v místním tisku.


                                        Závěry
Vývoj školy
- Došlo ke změně na pozici zástupce ředitele, nově byla zřízena pozice zástupkyně
  ředitele, došlo k přerozdělení pravomocí zástupců ředitele na čtyřleté a osmileté
  gymnázium, ve škole začal působit školní psycholog.


2021/2022                                  4
- Proběhla částečná generační obměna pedagogického sboru, v souvislosti s tím došlo ke
  změně na pozici výchovného poradce a metodika prevence.
- Systematicky jsou zlepšovány materiální podmínky školy.
- Škola začala více dělit třídy na skupiny pro výuku některých předmětů, zejména jazyků.
- Zvýšila se nabídka volnočasových aktivit.
- Škola se zaměřuje na zavádění digitálních technologií, osvědčené metody a formy práce
  z distanční výuky uplatňuje i v prezenční výuce, účelně využívá sdílené prostředí.
Silné stránky
- Rozsáhlá a kvalitní spolupráce školy s mnoha externími partnery významně posiluje
  rozvoj odbornosti, jazykových a sociálních dovedností žáků.
- Široká nabídka volitelných předmětů a zájmových činností systematicky podporuje
  rozvoj specifických zájmů a nadání žáků.
Slabé stránky a/nebo příležitosti ke zlepšení
- Nižší míra diferenciace zadávaných úkolů s ohledem na rozvoj individuálního
  potenciálu žáků a nedostatečné využívání formativního hodnocení včetně
  sebehodnocení a vzájemného hodnocení snižují účinnost vzdělávacího procesu.
- Škola nedostatečně využívá potenciál pedagogické rady a předmětových komisí
  v oblasti vyhodnocování výsledků vzdělávání žáků a přijímání účinných opatření
  k jejich zlepšení.
Doporučení pro zlepšení činnosti školy
- Zefektivnit kontrolní činnost, systematicky pracovat s výsledky hospitační činnosti,
  zaměřit se na poskytování funkční zpětné vazby vyučujícím.
- Další vzdělávání pedagogických pracovníků zaměřit více na formativní hodnocení.
- Více využívat formativní hodnocení rozvíjející schopnost sebereflexe.
- Důsledně dbát na individuální přístup a diferenciaci vzdělávacích           cílů,   věnovat
  patřičnou pozornost struktuře a časovému rozvržení vyučovací hodiny.
- Zefektivnit činnost pedagogické rady a předmětových komisí v oblasti vyhodnocování
  vzdělávacích výsledků.
- Systematicky vyhodnocovat dosažené výsledky vzdělávání žáků, klást důraz na analýzu
  příčin úspěšnosti a neúspěšnosti žáků a přijímat vhodná opatření ke zlepšení, dbát
  na důsledné a pravidelné vyhodnocování účinnosti přijatých opatření.


            Seznam dokladů, o které se inspekční zjištění opírají
 1.    Zřizovací listina ze dne 1. 6. 2012 včetně 9 dodatků, poslední dodatek ze dne 15. 12.
       2016
 2.    Jmenování pro ředitele školy vystavené hejtmankou Jihočeského kraje dne 1. 6.
       2018, čj. KUJCK 74602/2018 s účinností od 1. 8. 2018
 3.    Školní řád platný pro školní rok 2021/2022
 4.    Školní vzdělávací program vyššího gymnázia platný pro školní rok 2021/2022


2021/2022                                     5
 5.    Školní vzdělávací program nižšího gymnázia platný pro školní rok 2021/2022
 6.    Školní matrika
 7.    Rozhodnutí ředitele školy ve správním řízení, doklady o         přijímacím řízení
       a ukončování vzdělávání
 8.    Výroční zpráva o činnosti školy za školní rok 2020/2021
 9.    Třídní knihy v elektronické podobě
10.    Rozvrh hodin platný pro školní rok 2021/2022
11.    Záznamy z jednání pedagogické rady za školní rok 2020/2021 a 2021/2022
12.    Zápisy z jednání předmětových komisí
13.    Kompletní dokumentace výchovného poradenství
14.    Plány dalšího vzdělávání pedagogických pracovníků pro školní roky 2020/2021
       a 2021/2022
15.    Personální dokumentace týkající se odborné kvalifikace a dalšího vzdělávání
       pedagogických pracovníků
16.    Dokumentace k bezpečnosti a ochraně zdraví včetně knihy úrazů žáků
17.    Dokumentace týkající se finančních podmínek


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Jihočeský inspektorát,
Dukelská 23, 370 01 České Budějovice, případně prostřednictvím datové schránky
(g7zais9), nebo na e-podatelnu csi.c@csicr.cz s připojením elektronického podpisu,
a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.




2021/2022                                   6
Složení inspekčního týmu a datum vyhotovení inspekční zprávy


Mgr. Marie Adamová, školní inspektorka, vedoucí
inspekčního týmu                                      Marie Adamová v. r.

Mgr. Ivan Bartoš Ph.D., školní inspektor
                                                      Ivan Bartoš v. r.

Mgr. Jana Cipínová, školní inspektorka
                                                      Jana Cipínová v. r.
Mgr. Renata Pechoušková, školní inspektorka
                                                      Renata Pechoušková v. r.


Bc. Jiřina Svobodová, kontrolní pracovnice            Jiřina Svobodová v. r.

V Českých Budějovicích 4. 1. 2022


Datum a podpis ředitele školy potvrzující projednání a převzetí inspekční zprávy


RNDr. Jaroslav Pustina, ředitel školy                Jaroslav Pustina v.r.



V Českých Budějovicích 6. 1. 2022




2021/2022                                    7
