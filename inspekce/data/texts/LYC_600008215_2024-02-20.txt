CSI0X00C6T1N




                               Česká školní inspekce
                               Jihočeský inspektorát
                        Dukelská 23, 370 01 České Budějovice
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIC-213/24-C
                                       Sp. zn. ČŠIC-S-44/24-C


Název                               Střední škola Jeronýmova České Budějovice, s.r.o.
Sídlo                               Jeronýmova 28/22, 370 01 České Budějovice
E-mail                              svepes@skolacb.cz
IČO                                 60 646 764
Identifikátor                       600 008 215
Právní forma                        společnost s ručením omezeným
Zastupující                         Mgr. Václav Švepeš, Ph.D.
Zřizovatel                          společníci Střední školy Jeronýmova České Budějovice,
                                    s.r.o.
Místo inspekční činnosti            Jeronýmova 27 a 28, České Budějovice
                                    Plzeňská 2204, České Budějovice
Inspekční činnost na místě          20. 2. 2024 − 22. 2. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou podle
ustanovení § 174 odst. 2 písm. a), b) a c) zákona č. 561/2004 Sb. o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů, se zaměřením na neúspěšnost ve společné části maturitní zkoušky.


                                         Charakteristika
Střední škola Jeronýmova České Budějovice, s.r.o. (dále škola) vykonává činnost střední
školy. Škola poskytuje střední vzdělání ve dvou čtyřletých oborech vzdělání s maturitní
zkouškou 78-42-M/02 Ekonomické lyceum, 63-41-M/02 Obchodní akademie v denní formě
a v jednom dvouletém oboru vzdělání 64-41-L/51 Podnikání v dálkové formě. Škola má
zapsáno celkem osm oborů vzdělání s výučním listem, v aktuálním školním roce je
poskytováno ve třech tříletých oborech, a to v oborech vzdělání 65-51-H/01 Kuchař-číšník,
69-51-H/01, Kadeřník a 29–54-H/01 Cukrář. K termínu inspekční činnosti navštěvova lo
školu celkem 295 žáků v 13 třídách denního studia, dálkovou formu studia navštěvova lo
41 žáků ve dvou třídách. Naplněnost školy činí 72 %, ale obor vzdělání Podnikání v dálkové
formě je naplněn jen z 34 %. Podnikání v denní formě nebylo od školního roku 2023/2024
otevřeno. Škola dále realizuje ve spolupráci s Úřadem práce širokou škálu rekvalifikač níc h
kurzů v oblasti vzdělávání dospělých v oborech zapsaných v rejstříku škol a školských
zařízení.
Vzdělávání je poskytováno ve dvou budovách v Jeronýmově ulici, na odloučeném pracovišti
odborného výcviku v Plzeňské ulici a v pronajatých tělovýchovných prostorách.


                         Hodnocení podmínek vzdělávání
Od předchozí inspekční činnosti došlo ke změně ve vedení školy. Ředitel školy (dále
„ředitel“) působí ve funkci od září 2023. Navázal na své předchozí působení ve funkci
zástupce ředitele školy, současně je jedním ze statutárních orgánů zřizovatelské společnosti.
Ve vedení školy dále působí zástupkyně ředitele pro teoretickou výuku a zástupkyně ředitele
pro odborný výcvik. Realizovaný způsob řízení vychází z účelného delegování kompetencí,
jeho součástí je funkční přenos informací mezi členy vedení.
Při sestavování koncepce rozvoje pro období 2023–2026 vycházel ředitel z analýzy stavu
školy a její třicetileté tradice. Srozumitelně stanovené koncepční záměry jsou v souladu se
zřizovatelskou vizí, nereagují však úplně na všechna doporučení z inspekčního hodnocení
z prosince 2018, a to zejména v oblasti výuky a zlepšování výsledků žáků ve společné části
maturitní zkoušky. Postupně jsou úspěšně naplňovány kroky například v oblasti organizač ní,
materiální a ve spolupráci s partnery. Souběžně byla na podzim 2023 realizována vnitř ní
evaluace školy formou dotazníkového šetření, z něho vyplynuly některé podněty pro další
rozvoj. Ve škole funguje i školní parlament, od kterého vzešly drobné podněty ke zlepšení
provozních podmínek. Vedení školy nastavilo pravidla a mechanismy k organizaci školy
(školní řád a další vnitřní předpisy), v nichž byly shledány menší formální nedostatky. Také
přijímaná opatření se v některých případech neprojevují dostatečně účinně (např. motivační
efekt systému přezkoušení žáka v náhradním termínu).
Kontrolní a hospitační činnost je plánována a realizována s dostatečnou četností, kromě
vedení školy se na ní podílí i zkušenější členové příslušných předmětových komisí. Závěry
hospitací zpravidla vyúsťují v doporučení ke zvýšení kvality pedagogické práce. Vedení
školy provádí hodnocení práce pedagogů a poskytuje jim tak zpětnou vazbu k jejich práci včetně
podpory začínajících. Hospitace jsou realizovány napříč všemi předměty, tedy i v předmětech
společné části maturitní zkoušky, avšak bez zaměření na zvýšení úspěšnosti žáků a bez
kontextu se vzdělávacími strategiemi a výsledky žáků školy.
Pedagogický sbor prochází generační obměnou a s tím souvisejícími změnami v organizac i
a vedení výuky i v průběhu školního roku. V posledních třech školních letech se změnili
vyučující v oborech vzdělání s maturitní zkouškou v předmětech český jazyk, dějiny
literatury a v cizích jazycích. Matematika je vyučována pedagogy odborných předmětů.
V průběhu aktuálního školního roku se změna vyučujícího týkala i jednoho ze zkušebníc h
předmětů společné části maturitní zkoušky pro druhé pololetí, tj. krátce před konáním
maturitní zkoušky.



                                            2/10
Ve škole působí i několik pedagogů na kratší úvazek, ti jsou pak např. pro účely konzultac í
se žáky k dispozici jen v některých dnech. Vedení školy podporuje dostatečně další
vzdělávání pedagogických pracovníků („DVPP“). Kromě plánu DVPP a organizací školení
pro všechny jsou učitelé motivováni k výběru akcí podle zájmu prostřednictvím osobních
plánů DVPP. V přehledu absolvovaných školení za uzavřený a aktuální školní rok se
pedagogové účastnili jen několika málo seminářů z oborových didaktik. Dopad dalšího
vzdělávání do výuky a sdílení poznatků v předmětových komisích jsou pro vedení školy
příležitostí k zaměření kontrolní a hospitační činnosti.
Ve školních vzdělávacích programech („ŠVP“) si škola nastavila cíle a strategie v souladu
se zásadami profesního vzdělávání a uplatnění absolventů na trhu práce. Pedagogové s nimi
aktivně pracují a konkretizují je v tematických plánech. ŠVP odpovídají aktuálním potřebám
školy, praxe a novým poznatkům v oboru, na změny škola reaguje a do jejich úprav zapojuje
i odborníky z praxe.
Přijímací řízení do oborů vzdělání s maturitní zkouškou probíhá v prvním kole s využitím
jednotné přijímací zkoušky, školní přijímací zkoušky z cizího jazyka a pohovoru
s uchazečem. Pozitivním jevem je jako podmínka pro přijetí stanovení minimální hranice
úspěšnosti, jíž by měl uchazeč dosáhnout, aby mohl být přijat, a to u všech oborů. Při
přijímání ke vzdělávání do oboru vzdělání Podnikání je však hranice stanovena jen na
20 bodů, jsou tak přijímáni až na výjimky všichni přihlášení uchazeči. Od roku 2023 nejsou
přijímáni žáci do oboru vzdělání Podnikání v denní formě.
Materiální podmínky vyhovují potřebám jednotlivých oborů. Pro tělesnou výchovu si škola
dlouhodobě pronajímá tělocvičny a sportoviště ve městě. Vedení školy využívá možností
získat další finanční prostředky pro rozvoj školy, a to především z fondů EU. Díky tomu
škola umožnila pedagogům četnější účast na akcích dalšího vzdělávání s cílem uplatňovat
některé aktivizační metody ve výuce (tandemová výuka, zapojení odborníka z praxe),
podpořit kariérní poradenství a spolupráci školy se zaměstnavateli, doučovat žáky a pořídit
mobilní digitální pomůcky, které je možné žákům zapůjčit. Využití digitálních technologií
žáky ve výuce však bylo při inspekční činnosti zaznamenáno v menší míře; podle sdělení
vedení školy byly některé pomůcky pořízeny v roce 2023 a škola je ve fázi zaškolování
pedagogů. Dotaci Spolu po covidu využila škola na primární prevenci rizikového chování
a podporu duševního zdraví žáků.


                          Hodnocení průběhu vzdělávání
Učební plány všech vyučovaných oborů kladou v časové dotaci důraz na odborné
a ekonomicky zaměřené vzdělávání s dobrou jazykovou přípravou. Příslušné zaměření
výuky jednotlivých oborů vzdělání je zajištěno profilovými semináři.
Hospitované hodiny probíhaly v přátelské atmosféře, vyučující byli k žákům vstřícní,
v hodinách vládla vzájemná důvěra. Žáci respektovali nastavená pravidla. Z hlediska užití
vyučovacích metod a didaktického pojetí výuky převládala frontální výuka doplněná snahou
o aktivizaci žáků prostřednictvím řízeného rozhovoru, výuka v nástavbovém oboru
respektovala specifika dálkové formy studia. Bylo zřejmé, že po stránce obsahové je výuka
připravována v souladu s kurikulárními dokumenty, z hlediska metod a forem práce
převažovaly výklad s řízeným rozhovorem v kombinaci se samostatnou prací žáků. Výuka
hospitovaných předmětů probíhala s důrazem na procvičování a upevňování učiva
v návaznosti na praktickou výuku, zpravidla byla podpořena předem připravenými
pracovními listy nebo prezentacemi, případně doplněna videozáznamem. Digitální obsahy
vytvářené žáky nebyly využity. Vyhledávání a zpracování informací z různých zdrojů,


                                           3/10
případně zařazování badatelských aktivit bylo zaznamenáno výjimečně. V některých
případech bylo opakováním vhodně upevňováno učivo. V menší míře byla zastoupena
diferenciace zadávaných úloh zohledňující různou úroveň schopností žáků. V některých
sledovaných hodinách chybělo závěrečné shrnutí učiva na konci vyučovací hodiny
a zhodnocení splnění nebo nesplnění vzdělávacího cíle. Vyučující zřídka vedli žáky
k sebehodnocení či k vzájemnému hodnocení mezi žáky.
Výuka českého jazyka a literatury v nematuritních oborech, resp. také výuka předmětů český
jazyk a dějiny literatury v maturitních oborech včetně nástavbového oboru, byla s jednou
výjimkou vedena zkušenými vyučujícími. Součástí převážně frontálně vedené výuky byla
vždy samostatná práce žáků s textem. Předkládané texty byly vhodně voleny, v zadání pro
práci s textem bylo zaznamenáno pokládání problémových otázek na podporu kritického
myšlení žáků a učení v souvislostech. Při společné kontrole zadané práce probíhala pouze
komunikace mezi učitelem a žákem, žáci nebyli cíleně vedeni k vzájemné diskusi nad
problémem, k argumentaci svých stanovisek. Účelné využití tohoto postupu bylo sledováno
pouze ve výuce nástavbového oboru, kde učitelky vytvářely prostor pro vyjádření každého
žáka. Byla zřejmá snaha v rámci seznamování se žáky po změně vyučujících v pololetí
daného roku zjistit potřeby a úroveň znalostí a dovedností žáků jako východiska pro další
práci. Pouze v jedné vyučovací hodině vyučující účinně aktivizovala žáky výzvou k tvorbě
myšlenkové mapy na zadané téma. Při následné skupinové práci mohli žáci při vymýš le ní
vypravování podle obrázků a jeho prezentaci uplatnit svoji kreativitu a tvůrčí schopnosti.
Výuka cizích jazyků byla vždy důsledně vedena v cílovém jazyce. Jako první cizí jazyk je
vyučován anglický jazyk, u druhého jazyka volí žáci mezi španělským a německým
jazykem. Vyučující využívají efektivně digitální technologie pro nácvik řečových
dovedností. V anglickém jazyce jsou k dispozici aktuální texty a úlohy z časopisů Bridge
a Gate. Rozvoj jazykových dovedností i všestranný osobnostní rozvoj žáků podporuje
spolupráce se zahraničními partnery a mobilita žáků a učitelů. Žákům s hlubším zájmem
o cizí jazyky se daří získat jazykové certifikáty mezinárodně uznávaných zkoušek
v angličtině a španělštině (diplom DELE v úrovni B1, B2, v angličtině C1 SERR). Aktuálně
zaznamenala škola úspěch v soutěži Best in English, když se dva žáci umístili
v nejlepším 5% pásmu celkového hodnocení.
Výuka německého jazyka byla sledována ve dvou skupinách s nízkým počtem žáků. Při
výuce v posledním ročníku maturitního oboru byla využita volně dostupná verze staršího
didaktického testu. Žák pracoval po celou hodinu samostatně, správné odpovědi volil
zpravidla bez zaváhání, prokazoval požadovanou úroveň procvičované řečové dovednosti.
Při výuce v nematuritním oboru se žáci seznamovali s novou slovní zásobou. Použité
didaktické postupy nebyly úplně vhodně voleny vzhledem k potřebám a úrovni zvládnutí
vyučovaného jazyka. Nebyl vytvořen prostor pro zvládnutí správné výslovnos ti,
zapamatování významu slova a jeho procvičení v obvyklých slovních spojeních. Oproti
tomu efektivní byla práce s chybou. Jen v jedné z vyučovacích hodin bylo po žáku
vyžadováno zhodnocení jeho výkonu, příp. pojmenování vlastního pokroku.
Výuka odborných ekonomických předmětů byla vedena věcně správně. Vyučovalo se
převážně frontálním způsobem zpravidla s významnou podporou ICT ze strany učitele.
Těžiště výuky bylo v aktivitě učitele, který byl nositelem informací formou výkladu,
případně vysvětlování. Mnohem efektivnější byly ty vyučovací hodiny, ve kterých učitelé
volili aktivizující metody. V některých hodinách učitelé s žáky funkčním způsobem
využívali informace z internetu a žáky připravené prezentace. Sledovaná výuka probíhala
v příjemné pracovní atmosféře, ale jen ojediněle za aktivní spoluúčasti žáků na procesu
vlastního učení. Žáci plnili zadané úkoly a respektovali dohodnutá pravidla chování.



                                          4/10
Ve struktuře některých hodin bylo možné jen obtížně identifikovat cíl vzdělávání, protože
učitelé těchto hodin většinou pracovali spíše s tématem, a tak ani v závěru vyučovac íc h
hodin neověřovali naplnění stanovených cílů. Často chybělo průběžné i závěrečné shrnutí
a zopakování probíraného učiva. Vzájemné hodnocení žáků a vedení žáků k sebehodnocení
nebylo uplatněno. Teoretickou výuku odborných předmětů ve všech ročnících vhodně
doplňuje odborná praxe žáků na pracovištích smluvních partnerů.
Hospitovaný odborný výcvik oboru vzdělání Kadeřník probíhal v prostorách provozoven
v ulicích Jeronýmova a Plzeňská. Obě provozovny jsou účelně vybavené, žáci
používají funkční jednotný pracovní oděv. Odborný výcvik navazoval na teoretickou výuku
a poznatky dále rozšiřoval. Žáci pracovali se zájmem, dodržovali zásady bezpečnosti
a ochrany zdraví. V různých činnostech rozvíjeli spolupráci a diskutovali nad řešením
praktických úkolů. Veškeré činnosti probíhaly v přiměřeném tempu pod dohledem
a s vedením vyučujících. Vyučující v průběhu odborného výcviku poskytovali žákům
zpětnou vazbu a hodnotili práci žáků průběžně.
Pozitivním faktorem je spolupráce prvních a třetích ročníků při odborném výcviku, při níž
starší žáci předávají zkušenosti mladším, čímž se rozvíjí vzájemná spolupráce
a komunikační dovednosti. Během studia si žáci vedou portfolio svých prací, které je
dokladem jejich profesního růstu a kterou žák může využít jako uchazeč o zaměstná ní
ve svém oboru. Součástí odborného výcviku je i příprava na různé profesní soutěže. V rámci
přípravy k závěrečné zkoušce žáci zpracovávají samostatnou odbornou práci.
Ze závěrečných ročníkových prací jsou dvě nejlepší zařazeny do soutěže, která je
vyhlašována CERMATem ve spolupráci s Hospodářskou komorou ČR s cílem podpořit
talentované žáky.
Velkým přínosem pro žáky je spolupráce se seniory v domech s pečovatelskou službou
(Libníč, Máj, Tylova), s dětmi z předškolních zařízení, ale i s Nadačním fondem daruj vlasy.
Vzájemná mezigenerační spolupráce přispívá k rozvoji klíčových kompetencí, především
komunikativních, sociálních a personálních.


                          Hodnocení výsledků vzdělávání
Škola má nastavený systém k získávání informací o výsledcích vzdělávání žáků v teoretické
i praktické výuce, který pedagogičtí pracovníci sdílejí. Systém počítá s aktivním přístupem
žáků a vysokou mírou jejich odpovědností za vlastní učení, k čemuž se podle vyjádření
vedení školy snaží žáky motivovat jednak výší školného, které je odstupňováno podle
studijních výsledků, ale také v rámci pravidel pro hodnocení nastavením pravidla o tzv.
limitní neúčasti žáků ve výuce jednotlivých předmětů. Žákům neúspěšným nebo s vyšší
absencí současně umožňuje v průběhu klasifikačního období absolvovat konzultace a tzv.
doplňkové a opravné zkoušení. Při absenci aktivního přístupu ze strany žáka je nadlimitní
neúčast ve výuce řešena stanovením náhradního termínu hodnocení, a to na základě žádosti
žáka o prodloužení termínu klasifikace za příslušné klasifikační období. Část žáků zejména
denní formy vzdělávání tento systém aktivně využívá. Z předložených podkladů však
vyplývá, že významný podíl z nich (cca 30 %) je za jednotlivá klasifikační období hodnocen
na vysvědčení až v náhradním termínu. To neumožňuje získávat aktuální infor mace
o výsledcích vzdělávání každého žáka, resp. ani sledovat jejich vzdělávací pokrok. Rovněž
některé z podkladů vedených ke zkoušení v náhradním termínu ČŠI ukazují, že přístup
k ověřování znalostí a dovedností žáků je v některých případech spíše formální. Vedení
školy nedoložilo, že účinnost tohoto postupu a jeho dopady vyhodnocuje.



                                           5/10
Z hlediska hodnocení průběžných výsledků vzdělávání je zřejmé, že nejlepších výsledků
dosahuje škola ve čtyřletých maturitních oborech. Trend postupného zvyšování podílu žáků
s lepším hodnocením (pětina žáků ve školním roce 2022/2023) souvisí se zvyšujícím se
počtem žáků oboru Ekonomické lyceum v hodnoceném období. V nematuritních oborech
vzdělání je podíl žáků s uvedeným celkovým hodnocením nižší. Počet žáků
neprospívajících, příp. také opakujících ročník, je nízký a pohybuje se v řádu jednotlivc ů.
Zřejmá je snaha udržet žáky ve vzdělávání. K neúspěšným patří také žáci, kteří ukončují
vzdělávání ve škole v průběhu studia. Tento jev se ve vyšší míře týká žáků nematuritníc h
oborů a zejména žáků nástavbového studia, z nichž zejména žáci v dálkové formě často
vzdělávání přerušují. Vysoká míra neúspěšnosti v nástavbovém studiu Podnikání v denní
formě ve školním roce 2020/2021 vedla např. k tomu, že v následujícím školním roce nebyl
otevřen druhý (poslední) ročník vzdělávání.
Vedení školy má příležitost ke zlepšení v oblasti práce s výsledky externího hodnocení, při
kterém byla ve školním roce 2022/2023 zjištěna podprůměrná úroveň finanční gramotnosti
žáků 1. ročníku a slabé výsledky čtenářské gramotnosti žáků 2. ročníku.
Výsledky školy při ukončování vzdělávání maturitní zkouškou (dále „MZ“) v období let
2020 až 2023, kdy MZ konali žáci oborů Podnikání a Obchodní akademie vždy, jsou
kolísavé. S výjimkou roku 2021 škola zpravidla vykázala vyšší míru hrubé neúspěšnost i
u MZ (podíl žáků nekonajících a neúspěšných z celkového počtu poprvé přihláše nýc h
k MZ), než činil průměr hrubé neúspěšnosti u MZ za příslušnou skupinu oborů v ČR (dále
„průměr ČR“). V roce 2020 nekonali MZ tři z 15 přihlášených žáků denní a dálkové formy
oboru Podnikání, čtyři z konajících neuspěli ve společné části MZ (46,7% hrubá neúspěšnost
ve společné části, průměr ČR 37,1 %), méně úspěšní v této části MZ byli žáci denní formy
s 57,1% hrubou neúspěšností. V roce 2022 konali MZ pouze žáci dálkové formy tohoto
oboru, MZ nekonalo 11 z 18 přihlášených, čtyři neuspěli ve společné části MZ (83,3% hrubá
neúspěšnost ve společné části MZ, průměr ČR 37,2 %). V roce 2023 nekonalo MZ v oboru
Podnikání denní a dálkové formy devět z 32 přihlášených, čtyři neuspěli v profilové a tři
ve společné části (46,7% neúspěšnost u MZ celkem, průměr ČR 32,5 %); ve společné části
byli méně úspěšní žáci dálkové formy s 43,8% hrubou neúspěšností (průměr ČR 29,9 %).
Obdobný trend vyššího podílu žáků nekonajících MZ po přihlášení lze sledovat i u MZ
v oboru Obchodní akademie. Zatímco v roce 2020 nekonal MZ ve společné části jeden žák
z 20 přihlášených a šest žáků v ní neuspělo (tj. 25% hrubá neúspěšnost ve společné části,
průměr ČR 10,4 %), v roce 2022 nekonalo MZ ve společné části sedm z 35 přihláše nýc h
a dva v ní neuspěli (23% hrubá neúspěšnost ve společné části, průměr za ČR 9,2 %). V roce
2023 nekonali MZ ve společné i profilové části tři žáci z 35 přihlášených, všichni konající
uspěli (8,6% hrubá neúspěšnost u MZ celkem, průměr ČR 8,9 %).
V oboru Ekonomické lyceum ukončovali vzdělávání žáci pouze v letech 2022 a 2023, a to
vždy v nízkém počtu. V roce 2022 vykonalo MZ ve společné části úspěšně všech pět
přihlášených, jeden neuspěl v profilové části, v roce 2023 uspěli u MZ dva ze tří
přihlášených žáků, jeden žák MZ nekonal. Příčinou neúspěšnosti školy při ukončování
vzdělávání MZ jsou nadále až na výjimky výsledky ve společné části. Počínaje rokem 2022
došlo ke zvýšení počtu žáků, kteří po přihlášení MZ nekonají. Jedná se o žáky, kteří po
přihlášení k MZ ukončují vzdělávání, neukončili poslední ročník úspěšně, případně účast
u MZ vzdali. Motivační systém školy k úspěšnému ukončení středního vzdělání není
v některých případech funkční.
Poradenský systém efektivně propojuje oblast vzdělávání s prevencí sociálně patologick ýc h
jevů a je zajišťován součinností pracovníků školního poradenského pracoviště a učitelů.
Výchovná poradkyně seznamuje všechny pedagogy s doporučeními školských


                                           6/10
poradenských zařízení, naplňování těchto doporučení je však ponecháno na zodpovědnosti
konkrétních vyučujících. Ke dni inspekční činnosti se ve škole vzdělávalo 16 žáků se
speciálními vzdělávacími potřebami (dále „SVP“) a 11 cizinců s částečnou jazykovou
bariérou, a to zejména žáků prvních ročníků. Předpokládaný počet žáků se SVP je však vyšší,
neboť někteří ještě nebyli školským poradenským zařízením diagnostikováni. Z jiných
závažných důvodů povolil ředitel vzdělávání podle individuálního vzdělávacího plánu
dvěma žákům – sportovcům.
V preventivní strategii školy je důraz kladen na otevřenou komunikaci se žáky a spolupráci
s jejich zákonnými zástupci. Systematicky je věnována pozornost vývoji sociálních vztahů
ve třídách. Ke stmelování kolektivů účinně přispívá každoročně pořádaný adaptační kurz,
kterého se účastní žáci prvních ročníků. Podnětné informace o atmosféře ve škole, úrovni
vzdělávání i materiálně technickém vybavení školy získává ředitel z dotazníků, které jsou
rozdávány učitelům i žákům. Významnou součást v předcházení rizikovému chování žáků
představuje řada školních i mimoškolních aktivit podporujících prosociální chování žáků.
Podchycené výchovné obtíže a projevy rizikového chování byly převážně řešeny jednáním
se zákonnými zástupci a uplatňováním pravidel školního řádu.
Strategie předcházení školní neúspěšnosti je založena na spolupráci se zákonnými zástupci,
kterou považuje vedení školy za jednu z důležitých podmínek úspěchu. V mnoha případech
však škola naráží nejen na nezájem ze strany rodičů, ale především žáků, a proto se tyto žáky
v denní formě vzdělávání nedaří dostatečně motivovat pro úspěšné zvládání školních
povinností, docházku do školy a účinnou přípravu na závěrečnou a maturitní zkoušku.
Aktuálně napomáhá k řešení problémů žáků také sociální pedagog, který provádí s žáky
a jejich zákonnými zástupci pohovory a posiluje tak poskytování poradenských služeb školy.
Běžná opatření nabízená žákům všech oborů (doučování, možnosti konzultací aj.) nebyla
ve vztahu k jejich výsledkům až na výjimky účinná, mj. i vzhledem k vysoké absenci těchto
žáků. Opatření ve formě důsledného postihu podle školního řádu i jednání výchovnýc h
komisí jsou pro snížení absencí neúčinná, neboť se ji nedaří snížit. Z jednání se žáky, resp.
také se zákonnými zástupci, vede školní poradenské pracoviště písemné záznamy, které
dokládají průběžné řešení problémů. Z rozhovorů s pedagogy však vyplývá, že vnitř ní
motivace žáků pro dosahování co nejlepších výsledků je často nízká. Někteří hledají různé
úniky např. právě formou absence, nezřídka i neomluvené. Nedoložení nepřítomnos ti
ve výuce je nejčastějším důvodem pro ukládání kázeňských opatření či hodnocení chování
sníženým stupněm.
Škola je otevřená ke spolupráci s dalšími důležitými profesními a sociálními partnery,
spolupracuje s partnery zajišťujícími rozvoj odborných kompetencí žáků, především
s partnery zajišťujícími praktickou výuku žáků. Spolupráce s dalšími školami je realizo vá na
především při odborných soutěžích. V rámci reálných možností navazuje partnerství
se školami v zahraničí, aby umožnila mobilitu žáků a pedagogů.


                                         Závěry
Vývoj školy
– Nový ředitel vede školu od 1. 9. 2023. Od minulé inspekce došlo ke změně v místech
  poskytovaného vzdělávání a byl proveden výmaz jazykové školy v rejstříku škol
  a školských zařízení MŠMT, v důsledku toho byl změněn název střední školy. Zároveň
  byly upraveny nejvyšší povolené počty žáků v jednotlivých oborech ve prospěch zvýšení
  kapacity oborů vzdělání s maturitní zkouškou.



                                            7/10
– Zvyšuje se počet žáků školy (ve školním roce 2023/2024 zahájilo střední vzdělávání 304
  žáků v denní formě vzdělávání a 51 v dálkové formě). Od roku 2023 nejsou přijímá ni
  žáci do oboru vzdělání Podnikání v denní formě.
– Dochází ke generační obměně pedagogického sboru.
– Opatření k doporučení z předešlé inspekční činnosti byla realizována jen zčásti.
Slabé stránky (oblasti ke zlepšení)
– Školní řád není zcela v souladu s právními předpisy, vnitřní pravidla a mechanismy jsou
  efektivní jen částečně. (1.3)
– Změny v personální oblasti mají dopad na změny organizace průběhu vzdělávání a výuku
  bez příslušné aprobace. (3.1)
– Ve výuce jsou nedostatečně využívány aktivity podporující tvořivost, diferenciaci úkolů
  v závislosti na dosavadních znalostech a dovednostech žáků a nástroje sebehodnocení či
  vrstevnické hodnocení k získání efektivní zpětné vazby o míře zvládnutí učiva nebo
  k vyhodnocení splnění vzdělávacího cíle. (4.3)
– Výsledky maturitních zkoušek vykazují vyšší podíl žáků, kteří byli přihlášeni k maturitní
  zkoušce, ale tuto zkoušku nekonali nebo byli neúspěšní ve srovnání se skupinou stejných
  oborů. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Nastavit dolní hranici pro přijetí v přijímacím řízení do oboru vzdělání Podnikání
  v dálkové formě; nadále nepřijímat žáky do tohoto oboru v denní formě.
– Ve výuce více využívat metody a formy podporující aktivní zapojení žáků, diferenco vat
  učební úlohy, vést žáky k účelnému využívání digitálních technologií.
– Poskytovat žákům kvalitní zpětnou vazbu hodnocením učebního pokroku, zapojením
  sebehodnocení a vrstevnického hodnocení.
– Přijmout opatření ke zlepšení výsledků maturitních zkoušek.
– Usilovat o optimální personální podmínky (aprobovanost výuky, stabilní složení
  pedagogického sboru).
Pro účely zvýšení dotací právnická osoba vykonávající činnost školy dosahuje škola
výsledků hodnocení požadovaných dle § 5 odst. 3 písm. b) zákona č. 306/1999 Sb.,
o poskytování dotací soukromým školám, předškolním a školským zařízením, ve znění
pozdějších předpisů.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


                                           8/10
           Seznam dokladů, o které se inspekční zjištění opírají
 1.   Výpis z obchodního rejstříku, vedeného Krajským soudem v Českých Budějovic íc h,
      oddíl C, vložka 4485, ze dne 20. 2. 2023
 2.   Rozhodnutí ve věci zápisu změny do rejstříku škol a školských zařízení vydané
      MŠMT s účinností od 1. 1. 2024 dne 22. 11. 2023 pod čj. MSMT-26332/2023-7
 3.   Výpis z rejstříku škol a školských zařízení k termínu inspekční činnosti
 4.   Jmenování do funkce ředitele školy s účinností od 1. září 2023 vydané 23. 6. 2023
      s čj. SŠJ: A 00720/2023
 5.   Školní řád střední školy účinný od 1. 9. 2022, čj. SŠJ: A00718/2022
 6.   Školní vzdělávací program 29-54-H/01 Cukrář, platnost od 1. 9. 2022
 7.   Školní vzdělávací program 65-51-H/01 Kuchař-číšník, platnost od 1. 9. 2022
 8.   Školní vzdělávací program 69-51-H/01 Kadeřník, platnost od 1. 9. 2022
 9.   Školní vzdělávací program 64-41-L/51 Podnikání, platnost od 1. 9. 2022
10.   Školní vzdělávací program 78-42-M/02 Ekonomické lyceum, platnost od 1. 9. 2018
11.   Školní vzdělávací program 63-41-M/02 Obchodní akademie, platnost od 1. 9. 2018
12.   Koncepce rozvoje 2023-2026
13.   Školní plán EVVO v mezipředmětových, celoškolních a mimoškolních aktivitách pro
      školní rok 2023/2024
14.   Plán kontrolní a hospitační činnosti 2023/2024
15.   Zápisy kontrolní a hospitační činnosti 2023/2024 ke dni inspekce
16.   Rozvrh hodin platný k termínu inspekce
17.   Organizační řád a funkční schéma platný s účinností od 1. 9. 2023
18.   Provozní řád střední školy účinný od 1. 9. 2018
19.   Zápisy z jednání školské rady za rok 2023
20.   Záznamy z pedagogických rad a porad ve školním roce 2022/2023
21.   Školní matrika – údaje o průběhu a výsledcích vzdělávání ve škole včetně protokolů
      o komisionální zkoušce – náhradní termín hodnocení (vzorek)
22.   Třídní knihy a deníky evidence odborného výcviku 2023/2024 ke dni inspekce vedené
      v elektronické podobě
23.   Zápisy metodických komisí ze školního roku 2023/2024 ke dni inspekce
24.   Výroční zpráva za školní rok 2022-2023
25.   Další vzdělávání pedagogických a nepedagogických pracovníků ve školním roce
      2023/2024 – plán školy a plány jednotlivých pedagogů
26.   Dokumentace k výchovnému poradenství a prevenci rizikového chování
27.   Ekonomická dokumentace školy vztahující se k hodnocení finančních podmínek za
      roky 2022 a 2023
28.   Dokumentace týkající se oblasti BOZ včetně knih úrazů
29.   Personální dokumentace pedagogických pracovníků (doklady o dosažené odborné
      kvalifikaci a dalším vzdělávání)




                                         9/10
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Bc. Jana Cipínová, školní inspektorka, vedoucí inspekčního týmu
 Ing. Drahuše Šefčíková, školní inspektorka
 Mgr. Milena Jíšová, odborník na problematiku střední vzdělávání
 Mgr. Lenka Petrová, školní inspektorka
 Bc. Jiřina Svobodová, kontrolní pracovnice


2. 4. 2024




                                         10/10
