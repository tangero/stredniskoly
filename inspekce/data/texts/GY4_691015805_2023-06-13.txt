                                    Česká školní inspekce
                                  Jihomoravský inspektorát
_________________________________________________________________________________________________________ ___




                         IN S P E K Č N Í ZP R ÁVA
                                          Čj. ČŠIB-1553/23-B


Název                                Základní škola Arktur
Sídlo                                č. p. 145, 664 64 Trboušany
E-mail                               info@arktur.cz
IČO                                  14380625
Identifikátor                        691015805
Právní forma                         školská právnická osoba
Zastupující                          Mgr. Lenka Krmelová
Zřizovatel                           Vila Verde, z. s., Nádražní 54, 793 99 Osoblaha
                                     IČO: 10666141
Místo inspekční činnosti             Nádražní 465/58, 664 51 Šlapanice
Inspekční činnost na místě           13. a 14. 6. 2023


Inspekční činnost byla zahájena doručením oznámení o inspekční činnosti.


                                  Předmět inspekční činnosti
Inspekční činnost na žádost podle § 174 odst. 7 ve smyslu odst. 2 písm. b) a c) školského
zákona. Zjišťování a hodnocení podmínek, průběhu a výsledků vzdělávání podle školních
vzdělávacích programů. Zjišťování a hodnocení naplnění školních vzdělávacích programů.


                                          Charakteristika
Školská právnická osoba Základní škola Arktur (dále „škola“) od 1. 9. 2022 vykonává
činnost základní školy a školní družiny. Vznikla s cílem nabídnout alternativu k běžnému
vzdělávání, tzv. svobodnou demokratickou školu. V době inspekční činnosti se v prvním
až devátém ročníku vzdělávalo 50 žáků, pět z nich se speciálními vzdělávacími potřebami.
Dalších 30 žáků bylo vzděláváno formou individuálního vzdělávání. K zájmové mu
vzdělávání ve dvou odděleních školní družiny bylo přihlášeno všech 50 žáků. Školní
stravování pro žáky škola zajistila smluvně dodavatelem z jiného školského zařízení.


                         Hodnocení podmínek vzdělávání
Ředitelka školy si v prvním roce řízení osvojuje potřebné řídící kompetence. Při vedení
školy se zaměřuje na řízení pedagogického procesu a vytváření optimálních podmínek
pro plynulý chod školy včetně komunikace s partnery ve vzdělávání. Účinně posiluje
pozitivní pracovní klima mezi všemi zaměstnanci. Povinná dokumentace školy je vedena
přehledně, až na systém vedení třídních knih a pedagogické záznamy, což dosud neumožňuje
dostatečně propojit evidenci průběhu vzdělávání se sledováním učebního pokroku
jednotlivých žáků. Pedagogická rada se schází pravidelně, ze zápisů z jednání je zřejmé,
že projednává všechny důležité dokumenty školy, organizační záležitosti a často klima
školy. Zabývá se i průběhem a výsledky vzdělávacího procesu. Pedagogický kolektiv
se postupně učí společně vyvozovat konkrétní závěry a nastavovat doporučení pro
zkvalitnění výuky. Vzdělávání a výchovu zabezpečuje širší tým pedagogů, který se již
částečně obměnil a v němž převažují pracovníci bez požadované kvalifikace. Jejich činnosti
se prolínají, aktivně mezi sebou sdílejí metodické poznatky a zkušenosti i infor mace
o jednotlivých žácích. Vzájemné náslechy a zpětná vazba mají neformální podobu, schází
cílená metodická podpora a evaluace kvality pedagogické práce. Pozornost je věnována
dalšímu vzdělávání pedagogických pracovníků, které je plánované společně, vychází
z filozofie školy a většina pedagogů je v této oblasti aktivní. Ředitelka školy se pravidelně
schází s vychovatelkami školní družiny, zpravidla řeší organizační záležitosti, méně
koncepční záměry, další vzdělávání a rozvoj činnosti, což se projevilo v nižší míře využití
aktuálních vzdělávacích trendů v zájmovém vzdělávání.
Základní i zájmové vzdělávání se řídí přehlednými a srozumitelnými školními vzdělávac ími
programy, které vycházejí z reálné vize a koncepce rozvoje školy. Vzdělávací strategie školy
navazuje na ideu svobodné demokratické školy. Škola výrazně individuálním přístupem
k žákům a akcentem na jejich svobodné rozhodování o vlastním procesu učení podporuje
jejich osobnostní rozvoj a kreativitu s cílem posilovat vnitřní motivaci ke vzdělává ní.
Postupně se daří nastavovat a uplatňovat jasná pravidla vzájemných vztahů a komunikace,
jejich respektování většinou žáků vytvářelo ve sledované výuce i zájmové činnosti pozitivní
klima. K rozvoji sociálních a komunikativních kompetencí žáků napomáhá průběžné
naplňování preventivního programu, účelně zpracovaného podle potřeb školy. Služby
školního poradenského pracoviště v potřebném rozsahu zabezpečují ředitelka školy v pozici
výchovné poradkyně, školní metodička prevence a speciální pedagožka. Jejich činnost je
úzce propojena s aktivitami třídních učitelů. Ve spolupráci s externí psycholožkou škola
realizuje programy pro žáky. Je vyučován předmět speciálně pedagogické péče, podpora
asistenty pedagoga je účelně nastavena v souladu s potřebami žáků. Poradenství probíhá
převážně formou konzultací s jednotlivými pedagogy, žáky nebo zákonnými zástupci.
Uplatňovaný způsob přenosu informací za účelem využívání společných výchovně
vzdělávací strategií postupně vede k posílení odbornosti pedagogů při poskytování
podpůrných opatření. Škola spolupracuje se školskými poradenskými zařízeními, jako
přínosné hodnotí především konzultace doporučení podpůrných opatření poskytovanýc h
jednotlivým žákům. Projevy rizikového chování u žáků během školního roku byly
předmětem řešení, témata jsou diskutována na žákovském sněmu a způsob řešení částečně
vedl k eliminaci rizikových jevů mezi žáky.




                                            2/7
Ve škole jsou vytvořeny velmi dobré materiální podmínky pro naplňování školních
vzdělávacích programů. Tematicky koncipované učebny jsou podnětně vybaveny
a umožňují také relaxaci. Bezpečné a příjemné prostředí využívaných prostor uzpůsobené
alternativním vzdělávacím postupům slouží současně pro činnost školní družiny a přispívá
k pozitivním vzájemným vztahům mezi žáky i mezi žáky a pedagogy. Velmi dobré
podmínky pro rozvoj fyzické zdatnosti žáků škola zajišťuje pronájmem vhodných
sportovišť. Prostory přístupné žákům jsou průběžně monitorovány z hlediska zajištění
bezpečnosti a ochrany jejich zdraví. Ve školním roce 2022/2023 škola disponovala
potřebnými finanční prostředky pro realizaci školních vzdělávacích programů. Vedení školy
je proaktivní v hledání dalších zdrojů, zapojuje se do dotačních výzev, oslovuje sponzory.


                          Hodnocení průběhu vzdělávání
Sledovaná výuka byla rozdělena na dopolední a odpolední učební blok. Specifická
organizace formou lekcí odpovídala pojetí svobodné demokratické školy. Některé lekce
svou nabídkou v rámci konkrétní vzdělávací oblasti rozvíjely vědomosti a dovednosti žáků,
další obsahovaly činnosti výchovného zaměření. Vyučující prezentovali žákům učivo
formou ukázek, které byly motivací k samostatnému zkoumání nového jevu či tématu.
V ukázkách učivo vhodně propojovali mezipředmětově a využívali zkušenosti žáků
z reálného života. Lekce pro mladší žáky poutavou formou propojovaly společné téma
„včela“. Pedagogové zpravidla nepředkládali žákům hotové poznatky, ale vytvářeli vhodné
podmínky pro objevování nových souvislostí za pomoci nabízených pomůcek, kladli důraz
na rozvoj logického myšlení. Upozorňovali žáky na možnost využívání různých
informačních zdrojů, jichž je ve škole dostatek, ti s nimi ale při vyhledávání informac í
i řešení konkrétního problému pracovali ojediněle. Ukázek se účastnila malá, věkově
smíšená skupina žáků, což umožňovalo učitelům a asistentům pedagoga poskytovat všem
žákům podporu podle jejich individuálních vzdělávacích potřeb. Po frontálně vedené ukázce
žáci pracovali zpravidla samostatně, část z nich aktivně, zájem ostatních opadl. Dvojice nebo
skupiny žáci tvořili ojediněle, což omezovalo rozvoj jejich kooperativních schopností.
Zvolená organizace výuky u části žáků dobře rozvíjela samostatnost a odpovědnost za své
vzdělávání. Některé žáky se však učitelům nepodařilo nabídkou výukového obsahu
a výběrem metod a didaktických prostředků vhodně motivovat k učení a využití výukového
času k osvojování znalostí a dovedností. Tito žáci v rámci svobodného rozhodování
upřednostnili před řízeným programem volné činnosti podle vlastního zájmu. V souladu
s filozofií svobodné demokratické školy věnovali čas jiným vzdělávacím aktivitá m
nesouvisejícím s aktuální nabídkou připravenou učiteli, při nichž převážně využíva li
digitální technologie. Vzhledem k respektování autonomního učení nebyla věnována
pozornost shrnutí učiva a zhodnocení práce učitelem a žáky v průběhu a v závěru lekcí.
Průběžné poskytování ústní i neverbální zpětné vazby, sebehodnocení žáků či vrstevnické
hodnocení, jak je deklarováno ve školním vzdělávacím programu, v hospitovanýc h
vzdělávacích aktivitách probíhalo jen sporadicky. Kvalitu grafických výstupů žáků
dokládaly projektové výstupy a materiály založené do žákovského portfolia, i jejich vedení
a volba obsahu však byly ponechány na dobrovolnosti a úroveň jejich vypracování byla
velmi rozdílná. Bylo z nich patrné, že práci s chybou není ve škole věnována náležitá
pozornost a žáci nejsou důsledně upozorňováni na to, že u nich samostatné dokončování
úkolů často nevede ke stanovenému cíli. Výrazným pozitivem výuky byla otevřenost aktérů
vzdělávání, vedení žáků ke komunikaci a dovednosti argumentovat. Komunikační i sociální
dovednosti si osvojovali i na každodenně konaném ranním setkání. Žáci dokázali
respektovat názor většiny, jejich projev byl spontánní a uměli jej podpořit přiměřeno u
argumentací.


                                            3/7
V oddělení školní družiny pro mladší žáky vychovatelka i asistentka pedagoga podporovaly
jednotlivými činnostmi rozvoj kompetencí, účastníci zájmového vzdělávání si mohli vybrat
z dostatečné nabídky herních, odpočinkových i spontánních aktivit, zaujalo je tvoření
v keramické dílně. Činnost druhého oddělení zajišťovala vychovatelka bez odborné
kvalifikace. Účastníkům v dostatečné míře nenabízela zájmovou, individuální a relaxační
činnost, spíše vykonávala pouhý dohled. Žáci se k sobě zpravidla chovali ohleduplně
a dodržovali nastavená pravidla.


                          Hodnocení výsledků vzdělávání
Škola během prvního školní roku evidovala několik přestupů žáků na jinou školu a přijala
nové žáky. Žáci jsou průběžně i na vysvědčení hodnoceni slovně. Ve vyučování má probíhat
zpětná vazba a sebehodnocení žáků různými formami, což však škola doložila jen
v omezeném rozsahu. V prvním pololetí fungování školy všichni žáci prospěli
s vyznamenáním nebo prospěli. Strategie vedoucí k dosažení optimálního učebního pokroku
u žáků a rozvoji jejich nadání má škola jednotné, ne vždy však vedou k dosažení cíle.
Záznamy z pedagogické diagnostiky dokládají průběžné hodnocení neuceleně, nedostatečně
zpracovaná kritéria hodnocení k jednotlivým výstupům vzdělávání uplatňovaná při
hodnocení žáků neprokazují dosaženou úroveň zvládnutí konkrétního výstupu, výsledky
vzdělávání žáků nejsou prozatím hodnoceny tak, aby byla zřejmá úroveň vzdělání žáka,
které dosáhl zejména ve vztahu k očekávaným výstupům jednotlivých předmětů školního
vzdělávacího programu, kterým se věnoval v daném období. Aktuální problémy jsou
bezodkladně otevřeně komunikovány se žáky ve snaze docílit respektování hranic, což se
u některých žáků daří postupně. Ke zjištěným porušením školního řádu mohou navrhovat
řešení všichni žáci, cílem je konsenzus. Vzdělávací a výchovné problémy se řeší
na tripartitních setkáních rodič – učitel – žák, častým tématem je vysoká omluvená absence.
Přínosná je pro žáky podpora v podobě individuálních konzultací s pedagogy nebo používá ní
doporučených individualizovaných pomůcek. Rozvoj kompetence k řešení problémů,
komunikativní, sociální a personální podporuje aktivní žákovský sněm. Žáci na něm
přicházejí s podněty, jimiž se vedení školy zabývá. Jednou týdně je výuka pravidelně
realizována v mimoškolním prostředí, o programu tzv. výletu rozhoduje sněm. Vystavené
práce žáků dokládaly pestrost obsahu a podporu bádání a kreativity ve výuce, škola také
cíleně rozvíjí tělesnou zdatnost žáků. K realizaci školních vzdělávacích programů přispívá
spolupráce školy se zákonnými zástupci žáků, školskou radou a radou školské právnické
osoby, účelná je kooperace se zřizovatelem. Komunikace se zákonnými zástupci je otevřená,
je pro ni vytvořen dostatečný prostor. Probíhá prostřednictvím osobního kontaktu, formou
rodičovských kruhů a schůzek, již zmíněných tripartit, sociálních sítí, e-mailů, popř.
písemně. Málo angažovaní rodiče jsou vyzýváni k větší aktivitě. Škola se prezentuje
na svých webových stránkách, postupně se zapojuje do veřejného dění, pořádala např.
tematické jarmarky, besedy, zajímá se o místní komunitní zahradu, využívá četné příležitos ti
k pestrým aktivitám v místní i širší lokalitě.


                                         Závěry
Silné stránky
- Škola má jasně vymezenou koncepci rozvoje, kterou aktéři vzdělávání sdílejí,
  a s přispěním optimálních materiálních podmínek směřuje k jejímu naplnění.
- Partnerské vzájemné vztahy a respektující komunikace jsou pro žáky pozitivním vzorem
  prosociálního chování a vytvářejí příznivé klima školy.


                                            4/7
Slabé stránky a/nebo příležitosti ke zlepšení
- Důsledkem nekvalifikovanosti pedagogů spojené s nižší metodickou podporou ze strany
  vedení školy byly dílčí nedostatky v realizaci vzdělávání a evaluaci jeho průběhu
  a výsledků.
- Organizace výuky u některých žáků nevedla k jejich aktivnímu zapojení do procesu
  vzdělávání, což prohlubovalo rozdíly ve výsledcích vzdělávání.
- Ve sledované výuce scházela práce s cíli, sebehodnocení a práce s chybou – poskytování
  zpětné vazby k práci žáků.
- Škola nemá jednotný systém pro evidenci dosahování očekávaných výstupů a pokroku
  jednotlivých žáků ve vzdělávání.
Doporučení pro zlepšení činnosti školy
- Zaměřit hospitační činnost a poskytování konkrétní zpětné vazby jednotlivým
  pedagogům ke kvalitě jejich výuky na zvyšování úrovně průběhu i obsahu vzdělává ní.
  Konkrétně stanovovat cíle hospitační činnosti a vyhodnocovat její výsledky. Zavést
  efektivní systém uvádění nových pedagogických pracovníků.
- Reflektovat ve výukových lekcích věkové rozdíly mezi žáky ve skupinách a zajistit
  diferenciaci volbou vhodných metod, činností a různou náročností cílů.
- V rámci autonomie žáků je vést k přijímání odpovědnosti za své vzdělávání i v případě
  plnění pro ně méně atraktivního vzdělávacího obsahu.
- Důsledně poskytovat zpětnou vazbou ke kvalitě písemných výstupů žáků a zaměřit
  se na práci s chybou.
- Více motivovat žáky k aktivnímu        a účelnému     využívání   informačních   zdro jů
  a digitálních technologií.
- Využívat efektivněji dostupný elektronický školní informační systém k průběžné
  komunikaci se zákonnými zástupci žáků a k vedení prokazatelných záznamů o průběhu
  vzdělávání.
- Při plánování vzdělávacího obsahu uplatňovat standardy pro základní vzdělávání, jejichž
  smyslem je účinně napomáhat při dosahování cílů stanovených v Rámcovém
  vzdělávacím programu pro základní vzdělávání.

Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.


                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 14 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Jihomoravský inspektorát,
Křížová 22, 603 00 Brno, případně prostřednictvím datové schránky (g7zais9), nebo
na e-podatelnu csi.b@csicr.cz s připojením elektronického podpisu.


                                          5/7
           Seznam dokladů, o které se inspekční zjištění opírají
 1.   Zřizovací listina školské právnické osoby z 29. 9. 2021 a Dodatek č. 1 z 20. 9. 2022
 2.   Jmenovací listina ředitele školské právnické osoby s účinností ke dni zápisu
      do rejstříku školských právnických osob z 29. 9. 2021
 3.   Výpis z rejstříku škol a školských zařízení IZO 181 127 571 Základní škola,
      IZO 181 133 181 Školní družina z 2. 6. 2023
 4.   Výpis z rejstříku školských právnických osob vedeného Ministerstvem školství,
      mládeže a tělovýchovy ve složce 2022 pod pořadovým číslem 011 z 12. 6. 2023
 5.   Výkonové výkazy: M3 o základní škole podle stavu k 30. 9. 2022 ze 14. 10. 2022,
      Z 2-01 o školní družině – školním klubu podle stavu k 31. 10. 2022 z 9. 11. 2022
 6.   Smlouva o poskytnutí dotace uzavřená s Krajským úřadem Jihomoravského kraje
      č. j. JMK078313/22/OŠ z 25. 7. 2022
 7.   Nájemní smlouva uzavřená s Městem Šlapanice č. j. SLP-KS/77610-22/DUJ platná
      od 1. 9. 2022 na dobu neurčitou a Dodatek 1 č. j. SLP-KS/29520-23/DUJ platný
      od 10. 5. 2023
 8.   Dohoda s TJ Sokol Šlapanice o krátkodobém užívání prostor gymnastické haly v době
      od 1. 10. 2022 do 30. 6. 2023
 9.   Nájemní smlouva s Orel jednota Šlapanice platná od 10. 9. 2022
10.   Smlouva o školním stravování podle vyhlášky č. 107/2005 uzavřená se Základní
      školou, Šlapanice, okres Brno-venkov, příspěvkovou organizací z 2. 9. 2022
11.   Žádosti o uvolnění dítěte z výuky podané zákonnými zástupci – uvolnění žáka v době
      obědové pauzy od 12:15 do 13:00 hod. doručené v průběhu školního roku 2022/2023
      částí zákonných zástupců
12.   Školní vzdělávací program pro základní vzdělávání Arktur platný od 1. 9. 2022
13.   Školní řád Základní školy Arktur platný od 1. 9. 2022, příloha č. 1: Podklad
      pro hodnocení na vysvědčení
14.   Školní informační systém Edupage – školní matrika, hodnocení žáků
15.   Třídní knihy tříd a evidence nepřítomnosti žáků vedená ve školním roce 2022/2023
      v elektronické podobě (vlastní formát)
16.   Rozvrhy hodin tříd a rozpis dohledů ve školním roce 2022/2023
17.   Zápisy z porad vedené ve školním roce 2022/2023 (jednání pedagogické rady,
      pracovní porady, setkání sněmu)
18.   Zápisy z rodičovských schůzek a tripartit
19.   Plán dalšího vzdělávání pedagogických pracovníků (schéma)
20.   Metodika vysvědčení, výpis z vysvědčení za 1. pololetí (vzorek)
21.   Písemné a projektové výstupy žáků, portfolia a sebehodnocení žáků (vzorek)
22.   Školní vzdělávací program školní družiny Arktur platný od 1. 9. 2022
23.   Vnitřní řád školní družiny platný od 1. 9. 2022
24.   Přehledy výchovně vzdělávací práce školní družiny vedené v elektronické m
      informačním systému ve školním roce 2022/2023
25.   Zápisové lístky do ŠD ve školním roce 2022/2023 (vzorek)
26.   Dokumentace školního poradenského pracoviště: dokumentace žáků se speciálními
      vzdělávacími potřebami, Minimální preventivní program na školní rok 2022/2023,
      Strategie předcházení šikany a krizový plán jejího řešení s platností od 1. 9. 2022,


                                           6/7
      Přehled řešených výchovných problémů ve školním roce 2022/2023, Organizač ní
      struktura a cíle školního poradenského pracoviště pro školní rok 2022/2023
27.   Personální dokumentace pedagogických pracovníků vedená ve školním roce
      2022/2023 s doklady o nejvyšším dosaženém vzdělání
28.   Dokumentace školy k hodnocení ekonomických podmínek školy a zajištění
      bezpečnosti a ochrany zdraví žáků
29.   Školní web arktur.cz (náhled 14. 6. 2023)


                                       Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Jihomoravs ký
inspektorát, Křížová 22, 603 00          Brno, případně prostřednictvím datové
schránky (g7zais9), nebo na e-podatelnu csi.b@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce


 Mgr. Marcela Hanáková, školní inspektorka, vedoucí inspekčního týmu

 Ing. Hana Šarounová, kontrolní pracovnice

 Mgr. Anna Knoflíčková, školní inspektorka


Datem vyhotovení inspekční zprávy se rozumí datum posledního podpisu člena inspekčního
týmu.




                                             7/7
