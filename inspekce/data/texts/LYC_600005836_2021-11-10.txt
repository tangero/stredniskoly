                                     Česká školní inspekce
                                      Pražský inspektorát
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIA-2479/21-A


Název                               Obchodní akademie Praha, s.r.o.
Sídlo                               Vinořská 163/17, 190 15 Praha 9
E-mail                              info@oapraha.cz
IČ                                  25603698
Identifikátor                       600005836
Právní forma                        Společnost s r.o.
Zastupující                         Ing. Mária Václavíková
Zřizovatel                          Obchodní akademie, s.r.o.
Místo inspekční činnosti            Vinořská 163/17, 190 15 Praha 9
Termín inspekční činnosti           10. 11. 2021 − 12. 11. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Hodnocení podmínek, průběhu a výsledků vzdělávání poskytovaného střední školou
podle § 174 odst. 2 písm. b) a c) zákona č. 561/2004 Sb., o předškolním, základním,
středním, vyšším odborném a jiném vzdělávání (školský zákon), ve znění pozdějších
předpisů.


                                         Charakteristika
Právnická osoba Obchodní akademie Praha, s. r. o., Vinořská 163/17, Praha 9 – Satalice
(dále „škola“) poskytuje vzdělávání v denní a dálkové formě vzdělání v oboru Obchodní
akademie zakončeném maturitní zkouškou. K termínu inspekční činnosti se ve škole
vzdělávalo 171 žáků v sedmi třídách v denní formě vzdělávání a 105 žáků v pěti třídách
v dálkové formě. Nejvyšší povolený počet žáků (276) je tak naplněn. Počet žáků se


2021/2022
v posledních třech školních letech průběžně zvyšoval, naopak klesl počet žáků s odlišným
mateřským jazykem (dále „OMJ“) zhruba na 11 % z celkového počtu žáků. K termínu
inspekční činnosti se vzdělávalo v denním studiu 8 % žáků se speciálními vzdělávac ími
potřebami (dále „SVP“).
Škola se prezentuje jako soukromá škola rodinného typu poskytující vzdělávání ve vlastním
objektu s bezbariérovým přístupem. Vychází z finského modelu vzdělávání s širší nabídkou
volitelných předmětů pro podporu osobnostního rozvoje žáků. Systémově je posilována
mobilita a jazykové dovednosti žáků v cizích jazycích, mj. širokou vzdělávací nabídkou
(anglický, německý, španělský, italský a ruský), konverzacemi s rodilým mluvčím, možností
studia vybraných předmětů v anglickém jazyce, získáním mezinárodního jazykového
certifikátu nebo složením anglické maturitní zkoušky BTEC.


                         Hodnocení podmínek vzdělávání
Ředitelka školy (dále „ředitelka“) ve své řídicí práci vychází ze znalosti školy
a z dlouholetých manažerských zkušeností. Nastavená koncepce rozvoje školy zohledňuje
koncepční záměry zřizovatele (výměnné stáže, odborné praxe žáků a pedagogů v zahranič í)
a vytváří předpoklady pro naplňování školního vzdělávacího programu (dále „ŠVP“) ,
žádným způsobem však nereflektuje nedostatečné vzdělávací výsledky žáků dálkového
studia. Ředitelka dlouhodobě úspěšně uplatňuje koncept otevřeného vzdělávací prostředí,
které umožňuje studium žákům podle jejich individuálních vzdělávacích potřeb. Plnění
vzdělávacích cílů podporuje spolupráce s partnerskými školami v Austrálii, Itálii
a Německu, se zákonnými zástupci i organizacemi zabývajícími se problematikou osob
zdravotně postižených.
Od posledního inspekčního hodnocení v roce 2014 odstranila ředitelka některé zjištěné
nedostatky týkající se organizace vzdělávání a úprav profilové části maturitní zkoušky. Část
nedostatků však přetrvává, účinnost kontrolního systému je nadále nízká. Kontrolní
a hodnoticí mechanizmy jsou sice zavedeny, ale nejsou důsledně uplatňovány, což se
projevilo např. v naplňování ŠVP nebo nepřesnými informacemi zveřejněnými na webových
stránkách. Efektivitu prováděných hospitací snižuje absence konkrétních doporučení
vedoucích ke zlepšení kvality vzdělávacího procesu a metodické pomoci jednotlivým
vyučujícím i následné cílené ověření posunu úrovně pedagogického procesu.
Školou uplatňovaný finský vzdělávací model nabízí velmi pestrou škálu volitelnýc h
předmětů (47 k termínu inspekční činnosti). Některé volitelné předměty, například
bodystyling, fitness, hudební improvizace, nekorespondují s profilem absolventa
vyučovaného oboru a nepodporují tak dosažení potřebných odborných kompetencí.
Nastavený způsob řízení je založený na otevřené komunikaci a neformální spolupráci
vedoucích pracovníků. Organizační struktura odpovídá velikosti školy, část svých
pravomocí a povinností ředitelka rovnoměrně delegovala na své dvě zástupkyně. K řízení
a plynulému přenosu informací mezi jednotlivými aktéry vzdělávání napomáhá elektronick ý
informační systém. Učitelům jsou vytvořeny podmínky pro participaci na fungování školy
v rámci metodických orgánů. Činnost některých z nich ale není zcela efektivní, neboť
se v potřebné míře nezaměřují na vzájemnou spolupráci v oblasti vyhodnocování účinnos ti
metod a forem výuky a vyhodnocování výsledků vzdělávání.
V době distančního vzdělávání vedení školy využilo platformu, kterou vyučující používa li
již v době prezenční výuky, účelně zajistilo technickou podporu učitelům i žákům
a minimalizovalo tak problémy s přechodem na jiný způsob výuky. Vyučující se zaměřili
na zvládnutí stěžejního učiva, což se pozitivně projevilo při celkovém hodnocení žáků. Škola


2021/2022                                    2
na základě zkušeností s distanční výukou neupravovala rozsah vzdělávacího obsahu
a ponechala ho v souladu se stávajícím ŠVP.
Výchovně vzdělávací proces v termínu inspekční činnosti zajišťovalo 20 pedagogick ýc h
pracovníků, z toho tři rodilí mluvčí a pět asistentů pedagoga. Pozitivem je stabilita
pedagogického sboru i skutečnost, že od posledního inspekčního hodnocení se zvýšila míra
odborné kvalifikovanosti pedagogických pracovníků. Tři nekvalifikovaní pedagogové si
doplňují požadované vzdělání studiem a mohou tudíž vykonávat přímou pedagogickou
činnost. Pro účinnou metodickou a didaktickou podporu nekvalifikovaným a začínajíc ím
pedagogům chybí uvádějící oborový pedagog, vzájemné náslechy a hospitace napříč
vzdělávacími oblastmi u zkušených vyučujících. Personální riziko představuje skutečnost,
že hlavní předměty kurikula – český jazyk a literaturu a matematiku – vyučuje v denní
a dálkové formě vždy jeden učitel, což neumožňuje jejich zastupitelnost.
Další vzdělávání pedagogických pracovníků (dále „DVPP“) zohledňuje priority a aktuální
potřeby školy, studijní zájmy a potřeby jednotlivců. Nadstandardním způsobem je zajištěna
mobilita učitelů, v rámci zahraničních stáží si prohlubují odborné a jazykové kompetence.
Z hospitační činnosti inspekčního týmu je však evidentní, že DVPP není v potřebné míře
orientováno na aktivizační metody a formy výuky, inovativní didaktické postupy
a na využívání formativního hodnocení.
Finanční a materiální podmínky umožňují realizaci vzdělávacího programu. Vícezdrojové
financování napomáhá k plynulému chodu školy. Ředitelka pravidelně vyhodnocuje stav
materiálně technického zázemí a systematicky jej obnovuje a dovybavuje didaktickými
pomůckami. Výuka probíhá v podnětném a esteticky upraveném prostředí. Škola disponuje
dostatečným počtem moderně vybavených kmenových a odborných učeben, kreativní aulou,
žákovskou knihovnou se studovnou a přístupem k internetu ve všech prostorách školy.
Pro zlepšení prostorových podmínek byly v termínu inspekční činnosti dokončovány tři
nové učebny. K volnočasovému vyžití slouží žákům relaxační prostory a školní kavárna
s možností podávání obědů dodávaných externí firmou. K tělovýchovným aktivitám je
využíván místní sportovní areál a Sokolovna. Škola věnuje dostatečnou pozornost
bezpečnosti a ochraně zdraví, je vybavena elektronickým vstupním systémem.


                          Hodnocení průběhu vzdělávání
Společným pozitivním rysem všech hospitovaných hodin byl uplatňovaný respektujíc í
přístup pedagogů, vzdělávání probíhalo v klidné a přátelské atmosféře. V části vyučovac íc h
hodin se ale projevila nižší míra respektování nastavených pravidel ze strany žáků, např.
četné pozdní příchody do výuky. Obsah hospitovaných hodin směřoval většinou k rozvoji
a prohlubování znalostí a dovedností žáků, menší pozornost byla věnována formování jejich
postojů. Efektivitu a didaktickou propracovanost výuky ve sledovaných hodinách
ovlivňovala také míra pedagogických zkušeností a kvalifikovanost pedagogů. Některých
vyučovacích hodin se účastnili asistenti pedagoga. Jejich činnost byla vždy přínosná pro
žáky se SVP. Při hospitační činnosti však byly zaznamenány kvalitativní rozdíly v různých
oblastech vzdělávání.
Část zdařilých hospitovaných hodin všeobecných i odborných předmětů měla jasně
definovaný vzdělávací cíl, učitelé vhodně propojovali vzájemné obsahové souvislos ti
a uplatnili mezipředmětové vztahy nebo zkušenosti žáků. Stanovené vzdělávací strategie
byly zaměřeny především na opakování tematických celků učiva, provázanost probíraných
témat s obdobím distančního vzdělávání a systematizaci znalostí s ohledem na ověřování
probrané látky nebo vzhledem k přípravě žáků k maturitní zkoušce. Převažovala frontální


2021/2022                                    3
forma výuky, doplněná adresným řízeným rozhovorem a samostatnou prací žáků. Ojediněle
uplatněná skupinová práce podpořila aktivizaci a vzájemnou spolupráci žáků, včetně žáků
s podpůrnými opatřeními. Zařazování různých informačních zdrojů a didaktické techniky,
např. elektronické a odborné učebnice, poslechové video, pracovní listy, žákovské
prezentace, napomáhalo rozvoji čtenářské a jazykové gramotnosti i názornosti výuky.
Učitelé zpravidla uplatňovali individuální přístup, poskytovali žákům dostatečný časový
prostor pro vypracování úkolů a v případě potřeby nabízeli pomoc. Společně uplatněná
zpětná vazba o správnosti řešení byla pro žáky obvykle využitelná při dalším učení. V části
vyučování učitelé poměrně často uplatnili motivační hodnocení žáků za jejich aktivní práci
v hodině.
Účinnost vzdělávacího procesu přibližně v polovině hospitovaných hodin snižovaly některé
dílčí metodické a didaktické nedostatky, které vyžadují zlepšení, např. méně efektivní
časové a organizační rozvržení vyučovací hodiny, opomíjení vstupní motivace a stanovení
vzdělávacího cíle, nízká míra aktivizace žáků. Převaha frontální výuky a komunikace pouze
s reagujícími žáky či se třídou jako celkem vedla k nerovnoměrnému zapojení žáků
do vyučování a v některých případech i k jejich pasivitě. Důraz na předávání hotových
poznatků s dominující činností učitele jen v menší míře směřoval k rozvoji dovedností
a souvislejšího mluveného projevu žáků, např. scházelo samostatné vyhledá vá ní
a vyhodnocování informací formou práce s různými informačními zdroji nebo textovými
materiály. Uplatňovaná škála metod a forem byla méně pestrá, s nízkou frekvencí byla
podpořena názornost. Žáci většinou plnili stejné typy úloh a příkladů v nižším pracovním
tempu. Zapojení žáků do evaluačních aktivit formou kriteriálního hodnocení nebo shrnutí
učiva v závěru vyučovací hodiny bylo ojedinělé.
Na vzdělávací obsahy předmětů navazují přednášky, workshopy a další aktivity rozšiřujíc í
odborné kompetence žáků. Příkladně jsou propojeny jazykové a odborné kompetence žáků
s jejich budoucí profesní orientací formou dlouhodobě organizované zahraniční odborné
praxe, která se uskutečnila i v období distanční výuky.


                         Hodnocení výsledků vzdělávání
Výsledky vzdělávání žáků denního studia jsou pozitivně ovlivňovány funkčním systémem
poradenských služeb. Podpůrné mechanismy a programy primární prevence jsou
realizovány v úzké spolupráci pedagogických pracovníků školy s externími subjekty
i odborníky z praxe. Ve vztahu k dálkové formě vzdělávání však systém poradenských
služeb funkční není.
Systémově nastavené preventivní aktivity, např. adaptační pobyty, sportovní kurzy, třídní
výlety a zahraniční praxe přispívají k utváření pozitivních třídních vazeb, ke zvládnutí
nároků středoškolského vzdělávání a ke včasnému podchycení rizikových projevů chování.
Tyto akce byly účelně využity i při návratu žáků z období distančního vzdělávání. Výhoda
prostředí menší školy a úzká spolupráce výchovné poradkyně s třídními učiteli napomáhá
k účinnému naplňování podpůrných opatření žáků a k předcházení projevů netolerance
z důvodu jazykové a kulturní odlišnosti. Nedílnou součástí vytváření bezpečného prostředí
pro vzdělávání jsou třídnické hodiny realizované formou předmětu týmová práce i řada
mimoškolních aktivit. K řešení psychických a osobních problémů žáci využívají konzultace
interního školního psychologa.
K nejčastěji identifikovaným problémům, patří neomluvené hodiny, pozdní příchody
a nevhodné projevy chování, které jsou řešeny např. formou výchovných jednání nebo
kázeňských opatření. K hodnocení chování sníženým stupněm dochází spíše ve výjimeč nýc h


2021/2022                                   4
případech. Problémovým jevem vzhledem k typu školy zůstává zvýšená absence žáků
ve výuce, která se v období běžné prezenční výuky promítla do většího podílu
nehodnocených žáků (zhruba čtvrtina). Ve školním roce 2020/2021, kdy probíhala výuka
převážně distančně, klesla absence zhruba na polovinu (průměr 101 omluvených hodin
na žáka za školní rok), všichni žáci na konci druhého pololetí byli hodnoceni. Výrazně vyšší
absenci vykazují žáci třetího a čtvrtého ročníku denního studia, což je příčina jejich horšího
průběžného hodnocení. Přestože škola přijala opatření ke snížení absence žáků, např.
stanovení hranice povinné účasti ve výuce, důslednější přístup třídních učitelů k dokládání
nepřítomnosti ve výuce, jejich účinnost je pouze částečná. Naopak se daří postupně snižovat
výši neomluvené absence. Systém ukládání výchovných opatření je vyvážený, poměr
uložených kázeňských opatření a pochval byl ve sledovaném období vyrovnaný.
Žákům s potřebou podpůrných opatření je nabízena různá míra pomoci v souladu
s doporučením školského poradenského zařízení, mj. individuální vzdělávací plán, podpora
asistenta pedagoga, speciálně pedagogická péče i úprava podmínek při ukončování studia.
Efektivita podpůrných opatření je periodicky sledována, a to i v období distančního
vzdělávání. Z inspekčních zjištění je zřejmé, že především žáci s podporou asistenta
pedagoga dosáhli ve školním roce 2020/2021 srovnatelného nebo lepšího studijního průměru
než žáci intaktní.
Konkrétní postupy k předcházení studijního neúspěchu žáků a ke zvládnutí požadavků
při ukončování studia jsou uskutečňovány obvyklými způsoby, tj. individuální a skupinové
konzultace v prezenční výuce i v on-line prostředí, volitelné semináře, možnost opravy testu,
využívání podpůrných elektronických materiálů a realizace Maturity na nečisto
v závěrečném ročníku. Princip volitelnosti seminářů v předmětech společné části maturitní
zkoušky, zejména ve vyšších ročnících, ale dostatečně nezaručuje systémovou podporu
pro všechny žáky. Nadaným sportovcům škola umožňuje individuální úpravu docházky,
žákům se závažnými zdravotními problémy je povoleno studium podle individuálníc h
vzdělávacích strategií. Talentovaní žáci se účastní různých předmětových soutěží,
odborných i jazykových stáží i zahraničních výjezdů v rámci projektu Erasmus+.
Škola zjišťuje individuální výsledky vzdělávání žáků obvyklými způsoby, tzn. formou
písemného a ústního zkoušení. K objektivnímu posouzení dosažené míry znalostí
a vědomostí přispívají jednotně nastavená pravidla hodnocení žáků. Výsledky vzdělává ní
žáků jsou pravidelně sledovány na jednáních pedagogické rady. Z analýzy výsledků žáků
ve společné a profilové části maturitní zkoušky vyplývá, že v hodnoceném období tří
školních let byla úspěšnost školy celkově nižší, než je průměrná úspěšnost škol dané skupiny
oborů vzdělání. Výsledky vzdělávání u maturitní zkoušky se však kvalitativně odlišují
u denní a dálkové formy. Všichni přihlášení žáci denního studia zkoušku konali a dosahovali
celkově lepších výsledků ve všech částech maturitní zkoušky, v anglickém jazyce pak
výrazně lepších. Obvykle prospívá zhruba polovina žáků denního studia s vyznamená ním.
Výrazně horších výsledků dosahují žáci dálkového studia. Zkoušku konají v průměru dvě
třetiny přihlášených žáků, z nichž pak obvykle necelá polovina žáků neprospěje ve společné
části maturitní zkoušky. Příčinou rozdílných vzdělávacích výsledků žáků denního
a dálkového studia je vysoká absence žáků dálkového studia v průběhu celého vzdělává ní
a menší důslednost učitelů při vyžadování docházky a plnění úkolů žáky. U dálkové formy
vzdělávání za poslední uzavřený pětiletý cyklus nedokončilo studium 83 % žáků.
Škola vytváří motivační prostředí pro vzdělávání. Udělené pochvaly ředitelky spojené
s prospěchovým stipendiem oceňují nejen studijní výsledky žáků, ale i jejich účast
v charitativních a školních akcích korespondujících se zaměřením školy. Kariérní
poradenství je realizováno mj. prostřednictvím spolupráce se sociálními partnery. Dokladem



2021/2022                                     5
úrovně dosažených odborných kompetencí je úspěšnost absolventů na trhu práce, přibližně
třetina nastupuje do praxe, další pak pokračují v navazujícím terciárním studiu, nebo se
věnují vlastním podnikatelským aktivitám.


                                         Závěry
Vývoj školy
- ředitelka školy od posledního inspekčního        hodnocení odstranila některé zjištěné
  nedostatky,
- přetrvává systémová práce a vytváření podmínek pro vzdělávání žáků se SVP,
- vedení školy průběžně zlepšuje materiálně technické zázemí pro vzdělávání,
- nadále přetrvává nižší účinnost kontrolních mechanizmů.

Silné stránky
- dlouhodobě organizované zahraniční odborné praxe podporující jazykové a odborné
  kompetence žáků,
- otevřené vzdělávací prostředí umožňující studium žákům podle jejich individuálníc h
  potřeb.
Slabé stránky a/nebo příležitosti ke zlepšení
- nižší míra využívání aktivizačních metod a forem výuky a zapojení žáků do evaluačníc h
  aktivit v části výuky,
- chybějící systémová metodická a didaktická podpora začínajících a nekvalifikova nýc h
  učitelů,
- méně efektivní kontrolní systém a nižší účinnost prováděné hospitační činnosti,
- zaměření volitelných předmětů nepodporuje profil absolventa daného oboru vzdělání,
  princip volitelnosti seminářů z českého jazyka a literatury a matematiky nevytvář í
  podmínky pro přípravu žáků ke společné části maturitní zkoušky,
- vysoká neúspěšnost žáků dálkového studia při ukončování vzdělávání,
- vyšší míra absence žáků v průběhu vzdělávání.
Doporučení pro zlepšení činnosti školy
-   provádět hospitační činnost systematicky a na jejím základě přijímat konkrétní opatření
    či doporučení a průběžně vyhodnocovat jejich účinnost, poskytovat vyučujícím objektivní
    zpětnou vazbu o kvalitě jejich práce včetně adekvátní metodické podpory,
- zacílit vzdělávání pedagogů na aktivizační metody a formy výuky, organizaci práce
  v hodině a na využití formativních prvků hodnocení,
- zajistit systémovou metodickou a didaktickou podporu začínajícím a nekvalifikova ným
  učitelů, odstranit riziko personální zastupitelnosti,
-   zvýšit účinnost vlastní kontrolní činnosti a nastavených kontrolních mechanizmů,
- zvážit zaměření volitelných předmětů tak, aby odpovídaly profilu absolventa a nastavit
  volitelné semináře k předmětům společné maturitní zkoušky ve vyšších ročnících jako
  povinné,



2021/2022                                    6
- snížit neúspěšnost žáků dálkového studia při ukončování vzdělávání a míru absence žáků
  v průběhu vzdělávání.


Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.



                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných při
inspekční činnosti a ve stejné lhůtě písemně informovat Českou školní inspekci, jaká
byla přijata opatření.
Zprávu zašlete na adresu Česká školní inspekce, Pražský inspektorát, Arabská 683,
160 66 Praha 6, případně prostřednictvím datové schránky (g7zais9), nebo na e -
podatelnu csi.a@csicr.cz s připojením elektronického podpisu.




             Seznam dokladů, o které se inspekční zjištění opírají
 1.    Koncepce rozvoje školy
 2.    Školní řád, účinný k termínu inspekční činnosti a pravidla pro hodnocení výsledků
       vzdělávání
 3.    Školní vzdělávací programy pro obory vzdělání 63-41-M/02 Obchodní akademie,
       účinné pro vzdělávání žáků 1. až 4. ročníku ve školním roce 2021/2022
 4.    Třídní knihy vedené ve školním roce 2019/2020, 2020/2021a 2021/2022 k termínu
       inspekční činnosti
 5.    Dokumentace výchovné poradkyně a metodičky prevence vedené k termínu
       inspekční činnosti
 6.    Záznamy z pedagogických rad ve školních rocích 2019/2020, 2020/2021 a 2021/2022
       k termínu inspekční činnosti
 7.    Doklady o přijímání a o ukončování vzdělávání (vybraný kontrolní vzorek)
 8.    Rozvrh vyučovacích hodin ve školním roce 2021/2022
 9.    Zápisy z předmětových komisí za sledované období k termínu inspekční činnosti
10.    Školní matrika v elektronické podobě vedená k termínu inspekční činnosti
11.    Výroční zprávy o činnosti školy ve školním roce 2018/2019, 2019/2020 a 2020/2021
12.    Personální dokumentace pedagogických pracovníků k termínu inspekční činnosti
       (vybraný kontrolní vzorek)
13.    Kniha evidence úrazů k termínu inspekční činnosti




2021/2022                                  7
                                         Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Pražský inspektorát,
Arabská 683, 160 66 Praha 6, případně prostřednictvím datové schránky (g7zais9),
nebo na e-podatelnu csi.a@csicr.cz s připojením elektronického podpisu, a to k rukám
ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Ing. Stanislava Grundová, školní                    Stanislava Grundová v. r.
 inspektorka, vedoucí inspekčního týmu
 Mgr. Hana Vejrážková, školní inspektorka             Hana Vejrážková v. r.
 Mgr. Petra Stoklasová, školní inspektorka            Petra Stoklasová v. r.
 Bc. Hana Vejdovská, kontrolní pracovnice              Hana Vejdovská v. r.
 MgA. Patricie Kulišťáková, přizvaná osoba           Patricie Kulišťáková v. r.
 – odborník na strategie a analýzy ve školství

V Praze 8. 12. 2021

Datum a podpis ředitelky školy potvrzující projednání a převzetí inspekční zprávy


 Ing. Mária Václavíková,                             Mária Václavíková v. r.
 ředitelka školy

V Praze 15. 12. 2021




2021/2022                                        8
