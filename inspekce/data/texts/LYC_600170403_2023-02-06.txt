                                     Česká školní inspekce
                                     Jihočeský inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIC-116/23-C


Název                               Střední škola a Jazyková škola s právem státní jazykové
                                    zkoušky, Volyně, Lidická 135
Sídlo                               Lidická 135, 387 01 Volyně
E-mail                              skola@sos-sou.volyne.cz
IČO                                 60 650 478
Identifikátor                       600 170 403
Právní forma                        příspěvková organizace
Zastupující                         PaedDr. Eva Klasová
Zřizovatel                          Jihočeský kraj
Místo inspekční činnosti            Lidická 135, Volyně
                                    Lidická 121, Volyně
                                    Náměstí Svobody 11, Volyně
                                    Domova mládeže 699, Volyně
Inspekční činnost na místě          6. 2. 2023 − 8. 2. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona 561/2004 Sb.,
o předškolním, základním, středním, vyšším odborném a jiném vzdělávání (školský
zákon), ve znění pozdějších předpisů.
                                  Charakteristika
Střední škola a Jazyková škola s právem státní jazykové zkoušky, Volyně, Lidická 135
(dále „škola“) vykonává činnost střední školy, jazykové školy s právem státní jazykové
zkoušky, domova mládeže a školní jídelny. Škola poskytuje střední vzdělání s maturitní
zkouškou v oborech vzdělání 63-41-M/01 Ekonomika podnikání, 78-42-M/05
Přírodovědné lyceum, 75-41-M/01 Sociální činnost, 68-43-M/01 Veřejnoprávní činnost
a střední vzdělání s výučním listem v tříletém učebním oboru 29-54-H/01 Cukrář. Škola
dále poskytuje svým žákům po celý školní rok ubytování a stravování ve vlastních
školských zařízeních – domově mládeže a školní jídelně. K termínu inspekční činnosti
školu navštěvovalo 322 žáků rozdělených do 17 tříd a v domově mládeže bylo ubytováno
117 žáků v pěti výchovných skupinách.


                        Hodnocení podmínek vzdělávání
Ředitelka školy byla do své funkce jmenována v roce 2010. Část řídicích kompetencí
účelně delegovala na své dvě zástupkyně. Škola má vypracovanou realistickou koncepci
a strategické cíle dlouhodobého rozvoje, formulované pro školní roky 2020/2021 až
2025/2026, které vychází z analýzy předchozího období. Na základě této analýzy škola
stanovila priority dalšího rozvoje, a to především v oblasti zkvalitnění vzdělávacího
procesu, generační obměny pedagogického sboru, zatraktivnění školy pro větší počet
zájemců o vzdělávání, zlepšování materiálních podmínek a vybudování školy jako
multigeneračního komunitního centra. Opomíjená je strategie rozvoje domova mládeže.
Stanovené cíle se daří naplňovat především v oblasti zkvalitňování materiálních podmínek
pro vzdělávání. Nedostatky byly zjištěny ve vedení části povinné dokumentace, zejména
školních vzdělávacích programů.
Aktivním zapojením do projektů MŠMT, EU či Jihočeského kraje se vedení školy daří
získávat finanční prostředky, díky kterým se uskutečnila částečná modernizace budov,
došlo k vybudování venkovní učebny, pořízení moderních učebních pomůcek pro
teoretické i praktické vyučování, včetně digitální techniky. Modernizována byla také žáky
hojně využívaná posilovna v domově mládeže.
Prostory domova mládeže výraznými úpravami od minulé inspekce neprošly
a z estetického hlediska nepůsobí motivačně. V dostatečné míře však umožňují kvalitní
a smysluplné trávení volného času ubytovaných žáků. Žáci mohou využívat několik
společných specificky zaměřených místností pro různé aktivity či venkovní hřiště.
Výchovně-vzdělávací proces zajišťuje kvalifikovaný pedagogický sbor, rizikem je jeho
vysoký věkový průměr. Částečně se již podařilo do vzdělávání zapojit nové pedagogy
a ředitelka školy aktivně vyhledává další, kteří by postupně nahradili starší kolegy.
Začínajícím pedagogům je věnována dostatečná pozornost, v průběhu jejich adaptačního
procesu se jim dostává individuální podpory ze strany vedení školy, uvádějících učitelů
a ostatních kolegů. K termínu inspekční činnosti ve škole působilo celkem 37 pedagogů,
kteří navzájem komunikují zpravidla neformálně při osobních setkáních a v rámci
pravidelných předmětových komisí. Zde je pozornost věnována především organizačním
a formálním záležitostem výuky jednotlivých předmětů, méně konkrétním výsledkům
vzdělávání a metodám práce učitelů s cílem zkvalitnění a zefektivnění výuky. Pedagogům
je sice vedením školy poskytována zpětná vazba v rámci hospitační činnosti, žádoucí jevy,
např. efektivnější výukové formy a motivační techniky výuky však nebyly ve sledované
výuce v dostatečné míře patrné. Plán dalšího vzdělávání pedagogických pracovníků je
přehledně sestaven pro jednotlivé školní roky, vychází zejména z potřeb školy při


                                          2/7
současném respektování osobních zájmů a preferencí jednotlivých pedagogů. Příznivý
dopad na zapojení pedagogů do dalšího vzdělávání má přesunutí řady akcí do online
prostoru a organizování vzdělávání pedagogů přímo ve škole. Podrobnější vyhodnocení
přínosu do výuky však chybí. V části sledovaných hodin nebyly adekvátně využívány
aktivizační metody nebo větší škála prvků formativního hodnocení pro zvýšení efektivity
výuky.
Ke zkvalitnění vzdělávání významně přispívá spolupráce s externími partnery. Při realizaci
svých záměrů škola dlouhodobě spolupracuje kromě zřizovatele zejména s několika
partnery v oblasti praktické výuky, kteří poskytují žákům možnost plnění odborné praxe
v reálném pracovním prostředí, kde mohou ověřovat a rozvíjet teoretické znalosti. Nově se
škole podařilo zajistit žákům studijního oboru veřejnoprávní činnost odbornou praxi
v místních institucích veřejné správy. V mezinárodním měřítku probíhá spolupráce školy
s partnerskými školami v Německu, která umožňuje žákům i pedagogům výměnné studijní
pobyty.


                          Hodnocení průběhu vzdělávání
Průběh vzdělávání byl sledován v teoretické výuce střední školy. Výuka v hospitovaných
hodinách probíhala v klidném prostředí, byla srozumitelná a svou náročností odpovídala
věku i schopnostem žáků. Převažovala zde příjemná a vstřícná pracovní atmosféra,
respektující, přátelský způsob komunikace mezi žáky a pedagogy, ve většině sledovaných
hodin žáci bez obav pokládali otázky a sdělovali své postřehy. Byla dodržována nastavená
pravidla, výuka byla v různé míře doplňována názornými pomůckami a praktickými
ukázkami. Zpravidla byl jasně stanoven cíl hodiny. Menší pozornost byla věnována využití
mezipředmětových vztahů a rozvoji postojů žáků. Ve většině sledovaných hodin byla
pedagogy efektivně využita didaktická technika, která vhodně podpořila názornost výuky.
Ve většině sledovaných hodin převažovala frontální výuka cíleně doplněná vysvětlováním
odpovídajícím věku a schopnostem žáků, zpravidla obohacená o řízenou diskuzi,
v některých případech také o samostatnou práci a ve výuce jazyků také o práci ve
dvojicích. Někteří vyučující vhodně vedli žáky k využívání vlastních zkušeností z reálného
života a poskytovali žákům dostatek času pro formulaci odpovědí. Vyučující nevyužívali
v dostatečné míře metody a formy práce směřující k vyšší aktivitě žáků, nevěnovali
v potřebné míře pozornost rozvoji kompetencí, kritického myšlení žáků a nevyužívali
diferenciaci zadávaných úkolů, např. směrem k nadaným žákům. Hodnocení výkonů žáků
a míry úspěšnosti při plnění zadaných úkolů prováděli především vyučující, méně prostoru
bylo věnováno sebehodnocení a vzájemnému hodnocení žáků. Výuka cizích jazyků byla
vedena v cílovém jazyce s případným doplněným překladem v českém jazyce. Převažoval
řízený rozhovor se žáky, ne vždy byla výuka dostatečně cílena na rozvoj řečových
dovedností. Aktivizace žáků se dařila v různé míře. Hodiny byly připraveny, ale časové
rozvržení často neumožnilo závěrečné shrnutí hodiny ve vztahu k učení žáků a zhodnocení
dosaženého vzdělávacího cíle hodiny. Nedostatečná nabídka širšího spektra vyučovacích
metod neposkytovala žákům dostatečný prostor pro jejich samostatnou činnost, bádání
a rozvoj kritického myšlení a vedla u některých žáků k pasivitě a ztrátě pozornosti. Rozvoj
jazykových kompetencí významně podporují zahraniční pobyty žáků a vyučujících v rámci
spolupráce se zahraničními partnery v Německu.
Teoretickou výuku v učebnách škola vhodně doplňuje dalšími aktivitami, především
tematicky zaměřenými exkurzemi, přednáškami a besedami, orientovanými na profesní
rozvoj, sociální dovednosti a prevenci rizikového chování žáků. Účast na charitativních
akcích vede k rozvoji sociálního cítění žáků. Nadané žáky škola cíleně zapojuje do


                                           3/7
předmětových soutěží, olympiád a sportovních akcí, ve kterých reprezentují školu na
školní, okresní a příležitostně i krajské úrovni. Zapojení žáků do těchto aktivit vede ke
zvýšení atraktivity studia a motivace žáků k učení.
Domov mládeže úzce spolupracuje se střední školou a účelně navazuje na školní
vzdělávání. Výchovná činnost je zaměřena především na domácí přípravu, k podpoře
aktivního vyžití ubytovaných žáků nabízí domov mládeže kroužky sportovního,
výtvarného či uměleckého charakteru. Vychovatelé respektují princip dobrovolnosti,
spolupracují s třídními učiteli a zákonnými zástupci s cílem předcházet studijním
a výchovným problémům. V monitorování a vyhodnocování výchovně-vzdělávací činnosti
domova mládeže byly zaznamenány dílčí nedostatky, o zapojení žáků do jednotlivých
kroužků a vyhodnocení jejich činnosti nebyla v průběhu inspekční činnosti k dispozici
žádná dokumentace.


                         Hodnocení výsledků vzdělávání
Individuální a skupinové výsledky vzdělávání žáků zjišťuje škola obvyklými způsoby,
především písemným a ústním zkoušením, eviduje je v elektronické podobě a hodnotí ve
čtvrtletních intervalech na jednáních pedagogické rady. Vedení školy analyzuje výsledky
vzdělávání žáků, přehledná zhodnocení celkových výsledků a úspěšnosti při závěrečných
i maturitních zkouškách jsou zveřejňována ve výročních zprávách na úrovni jednotlivých
tříd. Vhodným podpůrným zdrojem informací pro vedení školy byla dotazníková šetření
mezi pedagogy, žáky i rodiči zaměřená na zjišťování názorů na kvalitu vzdělávání během
distanční výuky.
Škola v uzavřeném školním roce zaznamenala asi šestinu žáků s vyznamenáním a přibližně
pět procent jich neprospělo. Žákům je poskytovaná vhodná podpora v případě školní
neúspěšnosti, nejčastěji formou individuální konzultace nebo doučování. Škole se daří
zvládat míru absence, která je přiměřená. Neomluvené hodiny byly zaznamenány a
adekvátně řešeny výchovnými či kázeňskými opatřeními. Pozitivem pro možnou motivaci
žáků je mnoho udělovaných pochval třídních učitelů a ředitelky školy, zejména za
reprezentaci školy v soutěžích.
Důležitým ukazatelem kvality poskytovaného vzdělávání je úspěšnost žáků u maturitních
zkoušek. Ve zkušebním roce 2022 uspěly přibližně dvě třetiny žáků, dlouhodobě nejvyšší
úspěšnost zaznamenává studijní obor přírodovědné lyceum. Ve společné části maturitní
zkoušky v roce 2022 jsou výsledky žáků oboru sociální činnost a oboru veřejnosprávní
činnost významně horší v rámci dané skupiny oborů vzdělání. Hrubá neúspěšnost žáků
studijního oboru přírodovědné lyceum a oboru ekonomika a podnikání je v rámci dané
skupiny oborů vzdělání v České republice srovnatelná. Výsledky žáků ve společné části
maturity v předmětu anglický jazyk se v rámci srovnání dlouhodobých trendů výrazně
zlepšují ve studijních oborech sociální činnost a veřejnosprávní činnost. Průběžná
hodnocení žáků v předmětu anglický jazyk kromě toho významně korespondují se
závěrečnými. Na druhou stranu průběžné výsledky v předmětu český jazyk a literatura se
závěrečnými vykazují nízkou korelaci. Mezi neúspěšné žáky u maturitní zkoušky patří žáci
se slabšími výsledky při přijímání i v průběhu vzdělávání, zároveň tito žáci neuspějí často
z více předmětů. Neúspěšností žáků u maturitní zkoušky se do určité míry zabývají
předmětové komise, vyhodnocení účinnosti přijímaných opatření však chybí. Škola
dlouhodobě vykazuje vysokou úspěšnost žáků u závěrečných zkoušek v oboru cukrář.
Činnost metodické komise tohoto oboru je velmi funkční a má příznivý dopad na výsledky
vzdělávání.



                                           4/7
Velmi zdařilým přínosem v oblasti hodnocení vzdělávacího procesu jsou žákovská
portfolia, která byla zavedena ve všech ročnících oboru cukrář a v prvních ročnících
maturitních oborů. Žáci každý týden vkládají do uspořádaného souboru fotodokumentaci
a popis své práce. Takto archivované výsledky žáků přehledně mapují individuální vývoj
praktických dovedností a umožňují žákům i pedagogům sledovat proměnu pracovních
výsledků v průběhu studia. Poskytují také žákům dostatečnou zpětnou vazbu a prostor pro
sebehodnocení a sebereflexi.
Školní poradenské pracoviště tvoří kvalifikovaná výchovná poradkyně a metodička
prevence. Výchovná poradkyně cíleně eviduje žáky se speciálními vzdělávacími
potřebami, zajišťuje potřebnou informovanost pedagogického sboru o doporučených
podpůrných opatřeních a kvalitně spolupracuje se školským poradenským zařízením.
Žákům s potřebou podpůrných opatření škola poskytuje potřebnou podporu podle
stanovených doporučení. Účinnost těchto doporučení škola průběžně sleduje. Případné
vážnější problémy funkčně řeší výchovné komise, využívána je také možnost spolupráce
s odborníky v oblasti sociálně patologických jevů. Do strategie prevence školy jsou vhodně
zapojováni všichni pedagogičtí pracovníci formou spolupráce s výchovným poradcem
a metodikem prevence a formou vzdělávacích akcí pro pedagogy. Adaptační kurzy pro
žáky nastupující do prvních ročníků podporují vytváření pozitivních vztahů v třídním
kolektivu a napomáhají prevenci školní neúspěšnosti. Na základě spolupráce třídních
učitelů a kariérového poradce škola dlouhodobě získává užitečné informace o uplatnění
absolventů, úspěšnosti přijetí na konkrétní vysoké školy či zapojení do praxe, které vhodně
využívá.


                                        Závěry
Vývoj školy
- Od poslední inspekční činnosti došlo k výraznému nárůstu počtu žáků a ubytovaných
  v domově mládeže.
- Došlo k oddělení funkce karierového poradce, který absolvoval kvalifikační studium.
- Bylo rozšířeno praktické vyučování v oborech veřejná správa, ekonomika podnikání
  a přírodovědné lyceum.
- V materiální oblasti došlo k výraznému zlepšení podmínek pro odbornou praxi oboru
  cukrář, rekonstrukcí prošla část hlavní budovy školy, podařilo se modernizovat
  pomůcky do výuky včetně digitální techniky.
Silné stránky
- Při hodnocení výsledků vzdělávání jsou využívána kvalitní žákovská portfolia, která
  jsou přínosným nástrojem formativního hodnocení žáků, neboť poskytují přehledné
  podklady ke sledování individuálního rozvoje a podporují sebereflexi žáků.
Slabé stránky a/nebo příležitosti ke zlepšení
- Ve výuce nejsou dostatečně využívány formy a metody aktivního učení žáků, není
  systematicky využíván potenciál interaktivního hodnocení jako motivační nástroj
  a prostředek ke zkvalitnění pokroku každého žáka.
- Domov mládeže nemá jasně formulované vize a realistickou strategii rozvoje
  podstatnou pro své další směřování. Tato skutečnost vede k omezení efektivity
  výchovně- vzdělávací činnosti tohoto školského zařízení.



                                           5/7
Doporučení pro zlepšení činnosti školy
- V oblasti teoretického vyučování více využívat formy a metody aktivního učení,
  provádět vyhodnocování stanovených cílů, vést žáky k sebehodnocení a vrstevnickému
  hodnocení, zaměřit se na rozvoj kritického myšlení a kreativity žáků.
- Jasně formulovat cíle, vizi a realistickou strategii rozvoje domova mládeže a průběžně
  vyhodnocovat naplňování těchto cílů.
- Zkvalitnit vedení povinné dokumentace školy a domova mládeže.


           Seznam dokladů, o které se inspekční zjištění opírají
 1.   Úplné znění zřizovací listiny ke dni 1. 1. 2022
 2.   Výpis z rejstříku škol a školských zařízení z 6. 2. 2023
 3.   Jmenování ředitelky Střední školy a Jazykové školy s právem státní jazykové
      zkoušky s účinností od 1. 1. 2010
 4.   Školní vzdělávací programy vzdělávacích oborů 29-54-H/01 Cukrář, 63-41-M/01
      Ekonomika a podnikání, 78-42-M/05 Přírodovědné lyceum, 75-41-M/01 Sociální
      činnost, 68-43-M/01 Veřejnosprávní činnost
 5.   Školní vzdělávací program – Domov mládeže platný od 1. 9. 2010
 6.   Školní řád s účinností od 1. 9. 2022
 7.   Provozní řád z 1. 9. 2021 (Provozní řád domova mládeže, Provozní řád školní
      jídelny, provozní řády odborných učeben)
 8.   Plán dlouhodobého rozvoje školy pro školní roky 2020/2021 – 2025/2026
 9.   Výroční zpráva o činnosti školy za školní rok 2021/2022
10.   Plán dalšího vzdělávání pedagogických pracovníků pro školní rok 2022/2023
11.   Dokumentace k výchovnému poradenství
12.   Minimální preventivní program vč. Strategie předcházení školní neúspěšnosti
      studentů – školní rok 2022/2023 , Závěrečná zpráva o plnění preventivního
      programu ze školní rok 2021/2022
13.   Školní matrika
14.   Doklady o přijímacím řízení a ukončování vzdělávání za školní rok 2021/2022
15.   Třídní knihy – školní rok 2021/2022 a 2022/2023
16.   Rozvrhy hodin – školní rok 2022/2023
17.   Zápisy z pedagogických rad – školní rok 2021/2022 a 2022/2023
18.   Plán hospitační činnosti na školní rok 2022/2023
19.   Plán kontrolní činnosti na školní rok 2022/2023
20.   Záznamy z porad metodických komisí od školního roku 2021/2022
21.   Personální a mzdová dokumentace pedagogických pracovníků (doklady o dosažené
      odborné kvalifikaci a dalším vzdělávání) – vzorek
22.   Dokumentace k zajištění BOZ (revize sportovního zařízení, seznámení se školním
      řádem – poučení o pravidlech BOZ)
23.   Kniha úrazů – školní rok 2021/2022 a 2022/2023
24.   Inspekční zpráva čj. ČŠIC-214/16-C




                                          6/7
                                        Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Jihočeský
inspektorát, Dukelská 23, 370 01 České Budějovice , případně prostřednictvím datové
schránky (g7zais9), nebo na e-podatelnu csi.c@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo
školském zařízení, jichž se týká, a v místně příslušném inspektorátu České školní
inspekce. Zároveň je inspekční zpráva zveřejněna na webových stránkách České
školní inspekce a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
Mgr. Markéta Křivánková, školní
inspektorka, vedoucí inspekčního týmu
PaedDr. Martina Baarová, školní
inspektorka

Mgr. Ivan Bartoš, Ph.D., školní inspektor

Ing. Dana Drlíková, kontrolní pracovnice




Datem vyhotovení inspekční zprávy           se     rozumí datum posledního   podpisu člena
inspekčního týmu.




                                                 7/7
