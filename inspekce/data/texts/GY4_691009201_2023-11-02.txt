CSI0X00BTW4T




                                  Česká školní inspekce
                                 Středočeský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIS-3054/23-S
                                       Sp. zn. ČŠIS-S-547/23 S


Název                               Základní škola Sulice, příspěvková organizace
Sídlo                               Školní 343, Želivec, 251 68 Sulice
E-mail                              reditel@zssulice.cz
IČO                                 71 294 554
Identifikátor                       691 009 201
Právní forma                        příspěvková organizace
Zastupující                         Mgr. Josef Kabele, DiS.
Zřizovatel                          obec Sulice
Místo inspekční činnosti            Školní 343, Sulice
Inspekční činnost na místě          2., 3. a 6. listopadu 2023

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků základního a zájmového vzdělává ní
podle příslušných školních vzdělávacích programů (dále „ŠVP“), jejich naplňování a soulad
s právními předpisy a rámcovým vzdělávacím programem podle § 174 odst. 2 písm. b) a c)
zákona č. 561/2004 Sb., o předškolním, základním, středním, vyšším odborném a jiném
vzdělávání (školský zákon), ve znění pozdějších předpisů.


                                         Charakteristika
Příspěvková organizace (dále „škola“) vykonává činnost základní školy (dále „ZŠ“), školní
družiny (dále „družina“) a školní jídelny- výdejny. Ke dni inspekce se ve 14 třídách ZŠ
vzdělávalo 368 žáků, čímž je jejich nejvyšší povolený počet 390 žáků téměř naplněn.
Individuální vzdělávání má povoleno 64 žáků. Od předchozí inspekční činnosti se počet žáků
zvýšil téměř šestinásobně. Škola identifikuje 29 žáků se speciálními vzdělávac ími
potřebami, jeden žák se vzdělává podle individuálního vzdělávacího plánu, jeden má odlišný
mateřský jazyk a přetrvává u něj jazyková bariéra. Družina má nejvyšší povolený počet
účastníků 175. Člení se na pět oddělení, do nichž dochází 117 účastníků. ZŠ disponuje
dvěma budovami, jurtou a školním hřištěm.


                         Hodnocení podmínek vzdělávání
Ředitel školy (dále „ředitel“) působí ve funkci pět let a je pro její výkon plně odborně
kvalifikován. Jeho koncepční záměry jasně formulují konkrétní cíle, strategii k jejich
dosažení, vše vychází z realistické dlouhodobé vize. Ředitel část pravomocí účelně
delegoval na zástupkyně a vedoucí vychovatelku družiny. Ve škole působí koordinátoři
informačních a komunikačních technologií, ŠVP a environmentální výchovy, všichni
bez příslušného studia, a dále koordinátorka v oblasti individuálního vzdělávání. Zásadní
pedagogické a organizační záležitosti projednává ředitel efektivně v pedagogické radě
a na četných pracovních poradách. Vnitřní informační systém je plně funkční, je založený
na elektronické komunikaci i osobním kontaktu zaměstnanců. Realizací nové koncepce
školy a vnitřního i vnějšího komunikačního systému byly zcela odstraněny nedostatky,
zjištěné v těchto oblastech při předchozí inspekční činnosti.
Ředitel i obě zástupkyně realizují hospitační činnost, která je dobře nastavená. Získané
informace o výsledcích vzdělávání analyzují v pedagogické radě. Závěry jsou konkrétní
a kontrolovatelné, což ve většině případů vede ke zkvalitnění výchovně vzdělávac ího
procesu. Ředitel školy spolupracuje i se školním parlamentem, který podporuje nejen
vzájemnou komunikaci napříč školou, ale realizuje i celoškolní tematické a kreativní
projekty.
Personální podmínky umožňují kvalitně realizovat vzdělávání dle ŠVP, přestože
z celkového počtu 31 učitelů jich šest nesplňuje odbornou kvalifikaci. Ředitel o zajištění
vzdělávání odborně kvalifikovaný pedagogy prokazatelně usiluje. Chybějící odborná
kvalifikace nesnižovala kvalitu hospitovaného vzdělávání. Z nekvalifikovaných učitelů se
dva účastní kvalifikačního studia a dva učitelé informatiky jsou odborníky z praxe. Výuku
anglického jazyka výrazně zkvalitňuje působení dvou rodilých mluvčí. Spolupráce
začínajících a nekvalifikovaných učitelů s uvádějícími učiteli je přínosná. Profesní rozvoj
pedagogů podněcuje i činnost předmětových komisí. Začínající učitelé v nich nacházejí
cennou metodickou podporu. Tři ze čtyř asistentek pedagoga disponují příslušnou odbornou
kvalifikací, čtvrtá si ji doplňuje. V družině působí šest odborně kvalifikova nýc h
vychovatelek. V souladu s potřebami školy ředitel plánuje další vzdělávání pedagogickýc h
pracovníků. Podněty a postřehy z těchto studií si pedagogové vzájemně předávají
na pravidelných pedagogických poradách i při neformálních setkáváních.
Personální obsazení a systém práce školního poradenského pracoviště odpovídá velikosti
školy a charakteru poradenských potřeb žáků. Odborně kvalifikovaná výchovná poradkyně
metodicky koordinuje poskytování podpůrných opatření. Odborně kvalifikovaná metodička
prevence prostřednictvím řádně sestaveného preventivního programu pro jeden školní rok
aktualizuje a rozvíjí vhodně nastavenou dlouhodobou preventivní strategii školy. Program
primární prevence je promyšlený a pokrývá vyrovnaně všechny potřebné oblasti.
Ve spolupráci se specializovanými organizacemi škola realizuje řadu atraktivníc h
preventivních akcí, působivé jsou programy založené na participac i diváka na divadelním
představení s otevřeným koncem.



                                           2/8
Příkladná je i spolupráce se zřizovatelem, která má pozitivní vliv na materiální podmínky,
jež se od posledního inspekčního hodnocení výrazně zlepšily. Žáci mohou využívat školní
hřiště, zahradu, tělocvičnu, knihovnu i cvičnou kuchyni. Dílčím nedostatkem je, že většina
oddělení družiny nemá pro činnost samostatné prostory.
Škola účelně využívá finanční prostředky poskytnuté ze státního rozpočtu, z evropských
fondů, z úplaty za poskytované vzdělávání i ze sponzorských darů od fyzických osob. To se
projevuje v kvalitním vybavením tříd účelnými moderními pomůckami, četnými výukovými
vizuály, interaktivními tabulemi a další digitální technikou. K příjemnému prostředí přispívá
i vkusná výzdoba žákovskými pracemi.
Systém prevence úrazů, bezpečnosti a ochrany zdraví žáků je funkční. Žáci i účastníc i
zájmového vzdělávání jsou průběžně seznamováni s pravidly bezpečného chování a ochrany
zdraví. Kontrola nad osobami vstupujícími do budov školy byla v době inspekční činnosti
zajištěna, dohledy nad žáky byly vykonávány. Zaznamenané úrazy se staly především
v hodinách tělesné výchovy. Vedení aktivně přijímá účinná opatření ke snížení míry
úrazovosti a opětovně poučuje žáky i účastníky vzdělání v družině o bezpečném chování.


                          Hodnocení průběhu vzdělávání
Výukové cíle v hospitovaných vyučovacích hodinách na obou stupních ZŠ byly vždy
stanoveny účelně tak, aby směřovaly k dosahování očekávaných výstupů příslušného ŠVP.
Učitelé kladli na žáky přiměřené nároky, využívali široké spektrum výchovně vzdělávac íc h
strategií, kterými je aktivizovali. Obsah výuky byl pro žáky srozumitelný a organizač ně
dobře strukturovaný. Z respektující komunikace učitelů byl patrný komplexní důraz
na veškeré potřeby žáků. Vytvářeli tak příjemnou pracovní atmosféru ve třídách.
Příležitost ke zlepšení spočívá ve zkvalitnění závěrů vyučovacích hodin. Jen v malé části
bylo učivo na konci hodiny shrnuto, ojedinělé bylo zhodnocení naplnění cílů alespoň
pedagogem, žákovské hodnocení převážně chybělo. Chybělo výraznější využití diferenc iace
obsahu a náročnosti zadaných úloh dle schopností žáků. Pouze v některých vyučovac íc h
hodinách byli žáci vedeni ke kritickému myšlení a minimálně byla zastoupena práce
s různými informačními zdroji a digitálními technologiemi.
Ve všech třídách prvního stupně byl vidět velmi dobrý vztah mezi učiteli a žáky, který
v některých třídách dále podporovala i kvalitní spolupráce s asistentem pedagoga.
Pedagogové převážně uplatňovali účelnou frontální výuku, kterou často vhodně
střídala samostatná práce nebo spolupráce ve dvojicích či skupinách. Pouze v jedné
hospitované vyučovací hodině však mohli žáci využít pro řešení zadání školní digitá lní
technologie. Zařazení prvků činnostního učení a mezipředmětových vztahů zvyšovalo míru
aktivity žáků a jejich zájmu o probíraná témata. Pedagogové důsledně dbali
na dodržování třídních pravidel – žáci je znali, věděli, jak se chovat a jak se jimi řídit.
Pozitivem byla práce s chybou, kterou se žáci nebáli přiznat a vhodně s ní pracovali. Žáci se
ani neobávali zeptat, aby měli jistotu, že skutečně danému úkolu rozumí. Motivace byla také
založena na pochvalách, povzbuzování a průběžném hodnocení. V průběhu většiny hodin
bylo využíváno vrstevnické hodnocení a sebehodnocení.
Hodiny anglického jazyka na obou stupních byly efektivní, zejména díky tomu, že žáci
aktivně komunikovali s učiteli jak při modelových dialozích, tak i při organizaci dalších
činností. Tato komunikace byla v některých hodinách doplněna o rozhovory ve dvojicích.
Ve druhém období prvního stupně byli žáci ve výuce anglického jazyka na pokročilé úrovni
nejen díky tomu, že výuka probíhá již od prvního ročníku, ale i v důsledku působení rodilé


                                            3/8
mluvčí v tandemu s ostatními pedagogy. Ve výuce se vhodně střídala řada činností,
mluvnická cvičení i konverzačních situace byly tematicky provázané, žáci široce využíva li
již nabytou slovní zásobu.
Kvalita výuky českého jazyka na druhém stupni byla kolísavá. V důsledku rozdílnýc h
didaktických schopností jednotlivých učitelů nebylo plnění výukových cílů vyvážené
a odlišná byla i účelnost používaných forem a metod výuky. Někteří učitelé volili tradiční
metody práce zaměřené pouze na vědomostní složku, méně na dovednostní a postojovou.
Převládala frontální metoda vyučování, v níž se objevily i obsahové chyby učitelky.
Při použití interaktivní tabule učitelé nevyužívali efektivně její možnosti. Jiní učitelé naopak
aktivizovali výuku a frontální metoda byla zastoupena účelně jen v úvodní motivační části.
Výuka byla názorná, vhodně byla zapojena i didaktická technika. Žáci mohli použít vlastní
chytré telefony, nebo nabízenou školní techniku pro badatelskou činnost. Rozvíjeli tak své
kritické myšlení, digitální a čtenářské kompetence. Hodnocení výkonů poskytovalo žákům
kvalitní zpětnou vazbu i díky sebehodnocení a vrstevnickému hodnocení žáků. V polovině
vyučovacích hodin byly zařazeny i skupinové činnosti potřebné k rozvoji týmovýc h
sociálních kompetencí.
Hodiny matematiky se zaměřovaly na účinné upevňování nabytých dovedností. Počítání
jednoduchých příkladů zpaměti dokládalo vhled žáků do probíraných matematických jevů
a tvořilo dobrý základ pro zvládání náročnějších aplikací s více kroky v postupu řešení.
Učitelky v průběhu hodiny získávaly dobrý přehled o stupni osvojení učiva jednotlivými
žáky. Ojedinělé chybné výsledky věcně komentovaly, v práci s chybou však chybělo vedení
k důkladnější reflexi ze strany chybujícího žáka.
Hodiny vzdělávací oblasti Člověk a příroda byly obsažné a vždy přiměřené věku žáků.
Uspořádání látky bylo promyšlené, faktografické poznatky učitelé vždy dávali žákům
do vhodných souvislostí, v dialogických metodách měli žáci někdy i možnost některé
skutečnosti sami dovozovat. Efektivitu učení zvyšovala vysoká míra názornosti za použití
vizuální techniky i vhodných pomůcek.
Hodiny vzdělávací oblasti Člověk a společnost žáky správně aktivizovaly směrem k rozvoji
klíčových kompetencí. Výuka dějepisu byla velice efektivní, protože vyučovací hodiny byly
pečlivě připraveny a promyšleny. Frontální výuka byla využita pouze k motivačním účelům,
následovala škála pedagogických metod s výraznou převahou skupinové práce, vzájemným
hodnocením a sebehodnocením. Žáky aktivizovaly i kvalitně zpracované digitální přípravy.
V některých hodinách proběhla prezentace vlastních projektů, která účelně spojila čtenářské,
komunikační, sociální a digitální kompetence s prvky kritického myšlení. Pedagogové měli
s žáky velmi úzký vztah a ti se nebáli diskutovat a pracovat s chybou.
Praktické zaměření učitelů informatiky se projevilo na obsahu kvalitně připravené výuky.
Reálně využitelné výukové cíle hodin byly vždy splněny. Při realizaci výuky docházelo
k drobným metodickým nedostatkům (rychlé tempo výuky, krátký čas na praktické
procvičení probíraného učiva).
Zájmové vzdělávání probíhá podle příslušného ŠVP, který logicky navazuje na ŠVP ZŠ
a upevňuje dosažený stupeň některých klíčových kompetencí. K jednotlivým činnostem byli
účastníci vhodně motivováni a průběžně pozitivně slovně hodnoceni. Přístup vychovate lek
k nim byl vstřícný, všichni měli možnost volby činností dle vlastního zájmu.




                                              4/8
                         Hodnocení výsledků vzdělávání
Vyučující zjišťují průběžné výsledky vzdělávání žáků převážně tradičními metodami:
písemným testováním, analýzami písemných prací, vyhodnocováním ústních projevů
a pedagogickým pozorováním v průběhu vzdělávání. Při průběžném hodnocení pedagogové
na prvním stupni ve většině tříd také aktivně pracují s žákovskými portfolii.
Výkony žáků a průběžnou klasifikaci mohou zákonní zástupci aktuálně sledovat
v elektronickém programu, dále získávají informace na třídních schůzkách konaných
formou tripartity a dle potřeby při individuálních konzultacích. Velkou předností školy je
partnerské nastavení vzájemné komunikace. Zákonným zástupcům je vždy na úvodní
schůzce nabízena možnost volby mezi slovním hodnocení a klasifikací podle individuálníc h
potřeb žáka. Detailní informaci o zvládání očekávaných výstupů dostávají žáci díky
bodovému systému, který pak dobře slouží ke stanovení objektivní klasifikace žáků. Tato
komplexní zpětná vazba zákonným zástupcům žáků představuje výrazné zlepšení oproti
předchozí inspekční činnosti.
Ve školním roce 2022/2023, podle celkových výsledků vyjádřených klasifik ac í
na vysvědčení, dosáhli ve druhém pololetí téměř všichni žáci očekávaných výstupů ŠVP,
s výjimkou dvou žáků prvního stupně, kteří neprospěli. Jejich neprospěchu nebylo možné
předejít ani s podporou školy, příčinou byla dlouhodobá nemoc a výrazná jazyková bariéra.
Na prvním stupni prospělo s vyznamenáním 93 % žáků, na druhém stupni jich prospěla
s vyznamenáním polovina. Průměrný prospěch v jednotlivých ročnících je velmi dobrý,
hodnotu 1,50 přesáhl pouze ve dvou ročnících druhého stupně. V devátém ročníku byl
průměr 1,63. Nejhorší průměr 1,73 dosáhl sedmý ročník. V něm byli dva žáci hodnoceni
stupněm dostatečný, z toho jeden opakovaně. Průměr v tomto ročníku zhoršil velký počet
žáků, jejichž slovní hodnocení odpovídalo stupni „dobrý“.
V průběhu uplynulého školního roku byli žáci vhodně oceňováni pochvalami, jejich počet
převyšuje počet uložených výchovných opatření. Napomenutí a důtky třídního učitele byly
součástí účinné prevence opakování drobných porušení školního řádu. Několik důtek
ředitele školy bylo uloženo za závažné porušení školního řádu. V jednom případě byl žák
hodnocen sníženým stupněm z chování. ZŠ tyto výsledky průběžně sledovala a přijíma la
opatření k jejich řešení.
Většina uchazečů uspěla v přijímacím řízení do maturitních oborů vzdělání. Na výsledky
v devátém ročníku měla pozitivní vliv i účast žáků v externím testování, které škola žákům
zprostředkovala, a jeho následná reflexe v přípravě na přijímací zkoušky. Z výsledků tohoto
testování je však zřejmá prospěchová nevyváženost tříd loňského osmého ročníku.
Systém hodnocení výsledků individuálně vzdělávaných žáků vyžaduje zlepšení. Pololetní
zkoušky těchto žáků se realizují výlučně formou rozpravy nad portfoliem s koordinátorkou
individuálního vzdělávání, což nemá potřebnou oporu v pravidlech hodnocení uvedených
ve školním řádu. Pro hodnocení na vysvědčení škola přejímá doslovně motivační zpětnou
vazbu, kterou žákům poskytují jejich vzdělavatelé. Tato slovní hodnocení zpravidla
neobsahují hodnocení žáka v jeho vývoji a ve vztahu k očekávaným výstupům jednotlivýc h
vyučovacích předmětů, rovněž téměř chybí naznačení dalšího rozvoje nebo doporučení, jak
předcházet případným nedostatkům.
Účelnou stránkou systému hodnocení výsledků vzdělávání jsou vnější evaluační nástroje.
V uplynulém školním roce byly testovány třídy pátého ročníku v českém jazyku,
matematice, anglickém jazyku a osobních studijních předpokladech. Nadprůměrné výsledky
dosáhli žáci v anglickém jazyce, mírně podprůměrné v matematice, kolem průměru se
pohybovala úspěšnost v českém jazyku a obecných studijních předpokladech. Škola věnuje


                                           5/8
pozornost motivaci žáků k učení, s ohledem na jejich předpoklady je podporuje v účasti
ve vědomostních olympiádách a jiných soutěžích. Vítězové školních kol se však na vyšších
úrovních výrazněji neprosadili. Žáci mohou realizovat své literární schopnosti ve školním
časopisu S-uličník.
Významný motivační stimul má pro žáky také dlouhodobě realizovaný školní projekt
„S.C.O.R – Sulická cesta osobního rozvoje“. Projekt podporuje žáky v jejich rozvoji v
oblasti vědomostí, dovedností a dobročinnosti, a to nad rámec povinné výuky.
Škola rozvíjí sportovní dovednosti a kompetence žáků volnočasovými aktivita mi
i spoluprací s externími subjekty, např. s tělovýchovnou jednotou ve Velkých Popovicích.
Hudební dovednosti posiluje spolupráce se základní uměleckou školou TAKT a jazykové
kompetence žáci uplatňují i při spolupráci se španělskou školou v Malaze.
Velice efektivní jsou projektová odpoledne v družině, kdy se žáci věnují hudebně
dramatickým aktivitám, výtvarným, sportovním či cizojazyčným činnostem. Socializac i
žáků a jejich kulturnímu rozhledu velmi prospívá, že vychovatelky často jezdí s žáky
na výlety, do divadla. Na besedě s představiteli obce a při setkání s Policií ČR žáci účinně
rozvíjeli občanské kompetence a odpovědné postoje.


                                         Závěry
Vývoj školy
– Od poslední inspekční činnosti byl jmenován nový ředitel školy, který jasně stanovil
  strategii a vizi školy, jejíž naplňování pravidelně vyhodnocuje.
– Přijatá opatření k odstranění všech nedostatků zjištěných při předešlé inspekční činnosti
  byla účinná.
– Přetrvává nadstandardní spolupráce se zřizovatelem.
– Výrazně narostl nejvyšší povolený i skutečný počet žáků, a v důsledku toho i tříd
  a pedagogických pracovníků.


Silné stránky
Základní škola:
– Kvalitní spolupráce se zřizovatelem napomáhá rovnoměrnému rozvoji školy zejména
  při stálém zlepšování materiálních podmínek vzdělávání. (1.5)
– Řediteli školy se daří vytvářet zdravé prostředí pro spolupráci vedení školy
  s pedagogickými pracovníky a se zákonnými zástupci žáků. (2.2)
Slabé stránky (oblasti ke zlepšení)
Základní škola:
– Způsob získávání podkladů pro hodnocení individuálně vzdělávaných žáků nemá
  koncepční oporu ve školním řádu. (1.3)
– Způsob hodnocení individuálně vzdělávaných žáků není systematicky                 vztažen
  k očekávaným výstupům školního vzdělávacího programu. (5.1)
Doporučení pro zlepšení činnosti školy



                                            6/8
– Zlepšit a koncepčně zpracovat hodnocení individuálně vzdělávaných žáků na vysvědčení
  a formulovat jeho pravidla ve školním řádu.
– Posílit činnost předmětové komise českého jazyka v oblasti sjednocování kvality výuky
  tohoto vyučovacího předmětu.
– Motivovat učitele k získání odborné kvalifikace učitelů.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   ŠVP pro základní vzdělávání „Vzdělání je cesta – škola je cíl“, účinný od 1. září 2023;
      ŠVP pro zájmové vzdělávání, účinný od 1. září 2023
 2.   Školní řád ZŠ, účinný od 1. února 2023; vnitřní řád družiny, účinný od 1. září 2023
 3.   Zřizovací listina Základní školy Sulice, příspěvkové organizace, vydaná obcí Sulice
      17. září 2019; výjimka zřizovatele z počtu žáků pro školní rok 2023/2024; jmenování
      do funkce ředitele školy, účinné od 1. srpna 2018; výpis z rejstříku škol a školských
      zařízení k termínu inspekční činnosti
 4.   Personální dokumentace pedagogických pracovníků školy – včetně dokladů
      o dosaženém vzdělání, plánu jejich dalšího vzdělávání a přehledu absolvovanýc h
      školení, školní roky 2022/2023 a 2023/2024 k termínu inspekční činnosti – vzorek
 5.   Záznamy z pedagogických rad a zápisy z jednání metodických orgánů, školní rok
      2022/2023 a 2023/2024, stav k termínu inspekční činnosti
 6.   Dokumentace žáků plnících povinnou školní docházku individuálním vzdělává ním,
      školní rok 2022/2023 – vzorek
 7.   Rozvrh vyučovacích hodin, školní rok 2023/2024, stav k termínu inspekční činnosti
 8.   Třídní knihy ZŠ a přehledy výchovně vzdělávací práce družiny, školní rok 2023/2024,
      stav k termínu inspekční činnosti
 9.   Školní matrika ZŠ a družiny, doklady o přijímání žáků k základnímu a zájmové mu
      vzdělávání pro školní rok 2023/2024 – vzorek
10.   Dokumentace školního poradenského pracoviště, účinná k termínu inspekční činnosti
11.   Dokumentace pro zajištění bezpečnosti a ochrany zdraví – vzorek, kniha úrazů,
      protokoly a revizní zprávy, řády odborných učeben, školní roky 2021/2022,
      2022/2023 a 2023/2024, k termínu inspekční činnosti
12.   Výroční zpráva o činnosti školy za školní rok 2022/2023
13.   Inspekční zpráva čj. ČŠIS-344/17-S, z 25. února 2017




                                            7/8
14.      Účetní a ekonomická dokumentace za rok 2022 a 2023 k termínu inspekční činnosti:
         účetní závěrka za rok 2022 a k 30. září 2023, finanční vypořádání dotací ze státního
         rozpočtu v roce 2022, závazné ukazatele rozpočtu na rok 2022 a 2023
15.      Webové stránky školy https://www.zssulice.cz/, stav k termínu inspekční činnosti


                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Zdeněk Dolanský, školní inspektor, vedoucí inspekčního týmu
 PhDr. Filip Dostál, školní inspektor
 PaedDr. Jarmila Horová, školní inspektorka
 Bc. Jana Jungerová, kontrolní pracovnice



      7. prosinec 2023




                                              8/8
