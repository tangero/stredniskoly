                                     Česká školní inspekce
                                      Ústecký inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIU-849/21-U


Název                               Obchodní akademie a Střední odborná škola
                                    zemědělská a ekologická, Žatec, příspěvková
                                    organizace
Sídlo                               Studentská 1354, 438 01 Žatec
E-mail                              sekretariat@oazszatec.cz
IČ                                  61 357 294
Identifikátor                       600 011 011
Právní forma                        Příspěvková organizace
Zastupující                         Mgr. Jiří Karas
Zřizovatel                          Ústecký kraj
Místa inspekční činnosti            Studentská 1354, Svatopluka Čecha 1180, Žatec
Termín inspekční činnosti           11. 10. 2021 − 14. 10. 2021


Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání poskytovaného střední
školou podle příslušných školních vzdělávacích programů. Zjišťování a hodnocení naplnění
školních vzdělávacích programů pro střední vzdělávání a jejich souladu s právními předpisy
a rámcovými vzdělávacími programy.




2021/2022
                                   Charakteristika
Obchodní akademie a Střední odborná škola zemědělská a ekologická, Žatec, příspěvková
organizace (dále „škola“) vykonává činnost střední školy a školní jídelny a vzdělává žáky
v denní formě vzdělávání v oborech vzdělání 63-41-M/02 Obchodní akademie, 75-41-M/01
Sociální činnost, 78-42-M/02 Ekonomické lyceum, 16-01-M/01 Ekologie a životní
prostředí, 31-41-M/01 Agropodnikání a 26-52-H/01 Elektromechanik pro zařízení a stroje.
V době inspekční činnosti se ve škole vzdělávalo 280 žáků, z toho 234 žáků ve čtyřletýc h
oborech vzdělání poskytujících střední vzdělání s maturitní zkouškou. Naplněnost školy je
nízká, pouze 29,2 %, nejvyšší naplněnost má obor vzdělání Elektromechanik pro zaříze ní
a stroje (61 %) a Ekonomické lyceum (56 %). V oboru vzdělání Ekologie a životní prostředí
se vzdělává pouze 5 žáků ve 4. ročníku, v oborech vzdělání 28-52-H/01 Chemik
a 68-43-M/01 Veřejnosprávní činnost se nevzdělává v tomto školním roce žádný žák. Do
běžných tříd bylo k termínu inspekční činnosti integrováno 13 žáků se speciálními
vzdělávacími potřebami, pro 2 z nich škola vypracovala individuální vzdělávací plány.
Další informace o škole lze         získat   na webových     stránkách   školy   na adrese
https://www.oazszatec.cz/.


                         Hodnocení podmínek vzdělávání
Strategii dalšího rozvoje školy zpracoval ředitel v rámci Školního akčního plánu rozvoje
vzdělávání na období 2019 až 2021. K hlavním cílům patří rozvoj kariérového poradenství,
podpora odborného vzdělávání, rozvoj školy jako centra celoživotního vzdělávání nebo
podpora inkluze. Úspěšná spolupráce s velkým množstvím partnerů umožňuje realizo vat
odborné exkurze a přednášky, propojovat teorii s praxí, realizovat odborné praxe a odborný
výcvik u zaměstnavatelů a přispívat tak k naplňování cílů v oblasti kariérového poradenství
a odborného vzdělávání. V rámci podpory rozvoje dalších kompetencí umožňuje škola
žákům ve spolupráci s externisty získat certifikáty v oblasti anglického jazyka, účetnictví,
pečovatelství, odborné způsobilosti v elektrotechnice nebo řidičské oprávnění.
Interpersonální dovednosti žáků jsou rozvíjeny při jejich zapojování do organizování soutěží
nebo online mezinárodního veletrhu fiktivních firem.
Organizační, řídicí a kontrolní kompetence jsou účelně rozděleny mezi členy širšího vedení
školy, přesto se v činnosti školy vyskytují dílčí nedostatky. Kontrolní mechanismy nejsou
zcela účinné. Řízení pedagogických procesů je nesystematické, hospitační činnost při
prezenční výuce, která by pedagogům poskytla zpětnou vazbu a přispěla ke zvyšová ní
kvality poskytovaného vzdělávání, byla zatím realizována jen v malé míře. Také to je
důvodem, proč se nedaří naplňovat cíle stanovené v oblasti dosahovaných výsledků
vzdělávání především u oborů vzdělání poskytujících střední vzdělání s maturitní zkouškou.
Žáci dosahují horších výsledků, než je republikový průměr v dané skupině oborů.
Pro odborné vzdělávání je pedagogický sbor ve velké míře kvalifikovaný a aprobovaný, což
se pozitivně projevilo především v odborné úrovni výuky, méně v její didaktické stránce.
Vedení školy podporuje další vzdělávání pedagogických pracovníků. Většina učitelů se
účastní vzdělávacích akcí (odborné a jazykové semináře a webináře, společné vzdělává ní),
které jsou 2x ročně při jednáních pedagogické rady vyhodnocovány. V kvalitě sledované
výuky se však získané znalosti a dovednosti učitelů příliš neprojevily.
Materiální vybavení školy, které je v rámci finančních možností průběžně obnovováno
a doplňováno, umožňuje naplňování školních vzdělávacích programů. Dokončení odborné
učebny pro výuku fiktivních firem a její využívání podporuje rozvoj kompetencí


2021/2022                                    2
k podnikavosti. Ke zkvalitnění podmínek vzdělávání přispěla také obnova digitálníc h
technologií.


                          Hodnocení průběhu vzdělávání
Hospitované hodiny probíhaly v příjemné pracovní atmosféře založené na vzájemné m
respektu a důvěře, žáci bez obav odpovídali na otázky a také otázky kladli. Převažovala však
frontální forma výuky s dominantním postavením učitele, kterou někteří pedagogové střídali
se samostatnou prací žáků. V úvodu hodin učitelé většinou seznamovali žáky s tématem
a plánovanými činnostmi. Vzdělávací cíle většinou nebyly formulovány, což v závěrech
hodin, které často probíhaly v časové tísni, neumožnilo ověření jejich naplnění. Pedagogové
nevytvářeli vhodný prostor pro vzájemné hodnocení či sebehodnocení, chyběla také cílená
diferenciace úkolů podle schopností jednotlivých žáků. Kooperativní metody (skupinová
práce, práce ve dvojici) byly zařazeny pouze do některých hodin. Jen ojediněle byli žáci
vedeni ke kritickému myšlení. Někteří vyučující vhodně využili dovednosti žáků z distanční
výuky, využívali sdílené prostředí pro zadávání a odevzdávání úkolů a sdílení výukovýc h
materiálů.
Výuka v jednotlivých hodinách českého jazyka a literatury měla rozdílnou úroveň. Škála
využitých forem a metod se pohybovala od ryze frontální výuky s dominantním postavením
pedagoga jako nositele informací přes snahu aktivizovat žáky při samostatné práci nebo
práci ve dvojici a v následném řízeném rozhovoru až k podpoře samostatného vyjadřování.
Vyučovací hodiny anglického a německého jazyka byly ze strany pedagogů realizo vá ny
v příslušném jazyce, což podporovalo perceptivní dovednosti žáků. Vzájemná komunikace
byla podporována jen v některých hodinách. Vyučující většinou předkládali žákům pracovní
listy s vhodnými cvičeními k rozšiřování slovní zásoby, v malé míře byl využit potenciál
didaktické techniky pro zařazení inovativních metod výuky (např. vzdělávací aplikace)
a individualizaci výuky.
V hodinách matematiky se učitelé při výkladu nového učiva snažili o součinnost se žáky,
dařilo se jim však zapojit jen některé z nich, většina zůstávala pasivní. Samostatná práce
žáků byla vhodně doplněna příklady z reálného života.
V teoretických odborných předmětech využili učitelé nejčastěji frontální výuku, aktivita
byla častěji na jejich straně. Účelné bylo časté propojování teoretických poznatků s využitím
v praxi v daném oboru.
V praktické výuce odborných předmětů (cvičení, odborný výcvik) pedagogové volili vhodné
organizační formy práce, které aktivizovaly žáky. Při samostatné práci jim poskytovali
účelnou individuální podporu.


                          Hodnocení výsledků vzdělávání
Individuální a skupinové výsledky vzdělávání žáků zjišťuje škola obvyklými způsoby
(především písemné a ústní zkoušení), eviduje je v elektronické podobě a hodnotí ve
čtvrtletních intervalech na jednáních pedagogické rady. Formou klasifikační zprávy
prezentují třídní učitelé statistická data, která doplňují celkovým hodnocením třídy.
V případě vzdělávacího neúspěchu je žákům poskytována pomoc především formou
individuálních či skupinových konzultací.
Zvýšenou pozornost věnovala škola výsledkům vzdělávání v době distanční výuky ve
školním roce 2020/2021. Pedagogové poskytovali vedení školy pravidelnou zpětnou vazbu


2021/2022                                    3
o zapojení žáků do synchronní výuky, plnění úkolů v rámci asynchronní výuky a míře
zvládnutí učiva. Zpětnou vazbu k průběhu distančního vzdělávání získávalo vedení školy
také od žáků prostřednictvím třech dotazníkových šetření, na jejichž základě např. škola
upravila organizaci synchronní a asynchronní výuky. V záři 2020 byly v jednotlivýc h
předmětech zadávány ověřovací písemné práce, jejichž výsledky byly projednávány
v předmětových komisích včetně případných úprav tematických plánů. Rovněž v září 2021
škola realizovala ověřování znalostí žáků, jehož výsledky zohlední při poskytování podpory
žákům v rámci Národního plánu doučování i individuálních konzultací jednotlivýc h
pedagogů.
Důležitým ukazatelem kvality poskytovaného vzdělávání je úspěšnost žáků při ukončování
vzdělávání maturitní a závěrečnou zkouškou. Úspěšnost žáků v profilové části maturitní
zkoušky byla v letech 2019-2021 u většiny oborů srovnatelná s celorepublikovým průměrem
v dané skupině oborů. Ve společné části vykazovala úspěšnost žáků oborů vzdělání
Ekonomické lyceum a Agropodnikání podprůměrnou úroveň v porovnání s úspěšností žáků
ostatních škol ve stejné skupině oborů za celou ČR. Neúspěšnost žáků oboru vzdělání
Ekonomické lyceum dosáhla v roce 2019 14,3 %, resp. 20 % v roce 2020 (oproti
celorepublikovému průměru 4,4 %, resp. 3,9 % v dané skupině oborů). Na této neúspěšnosti
se podílela zejména výrazně vyšší neúspěšnost žáků u zkoušky z cizího jazyka. Např. v roce
2020 dosáhla 15,4 % (průměr 1,4 % v dané skupině oborů ČR). Pozitivním zjištěním je fakt,
že v roce 2021 všichni žáci tohoto oboru, kteří maturitní zkoušku konali, uspěli. Žáci oboru
vzdělání Agropodnikání zaznamenali ve společné části výrazně větší neúspěšnost než žáci
ostatních škol stejné skupiny oborů v roce 2020 (35,3 % oproti 14,2 %). Na této neúspěšnosti
se podílela zejména neúspěšnost žáků školy u zkoušky z českého jazyka (29,4 % oproti 6,9
%). Negativní trend vykazuje neúspěšnost žáků tohoto oboru i v roce 2021, kdy z 15 žáků,
kteří se přihlásili k maturitní zkoušce, ji úspěšně vykonalo jen 10.
Pro zvýšení úspěšnosti žáků při ukončování vzdělávání maturitní zkouškou realizuje škola
pro žáky 3. a 4. ročníku maturitní generálku obsahující didaktické testy společné části
a praktickou zkoušku profilové části. Žáci 4. ročníku se v 1. pololetí účastní rovněž externího
testování z předmětů společné části.
Při ukončování vzdělávání závěrečnou zkouškou dosahují žáci oboru Elektromecha nik
dobrých výsledků – v roce 2020 prospěli všichni v řádném termínu, v roce 2021 konali tři
žáci z deseti zkoušku v opravném termínu.
I přes náročné období distanční výuky se pedagogům dařilo žáky zapojovat do různých
soutěží, přednášek, seminářů, charitativních aktivit či dalších projektů, které se dle možností
konaly online nebo prezenčně. Při těchto aktivitách žáci rozvíjeli různé kompetence např.
odborné, k podnikání, sociální, pohybové a další.
Adaptaci žáků a podporu vztahů v třídních kolektivech pozitivně ovlivňují adaptační pobyty
pořádané pro všechny první ročníky na začátku školního roku. V oblasti primární prevence
škola realizuje množství preventivních programů, tematických besed a exkurzí s důrazem na
aktuální problémy. Vzhledem k minimálnímu výskytu rizikového chování žáků jsou
preventivní aktivity přiměřeně účinné.
Péči o žáky se speciálními vzdělávacími potřebami zajišťují výchovný poradce a metodik
prevence. Včasně identifikují jejich individuální vzdělávací potřeby a pravidelně
spolupracují se školskými poradenskými zařízeními. Pedagogové jsou o potřebách těchto
žáků informováni, diferencovaná výuka s ohledem na potřeby jednotlivců však při
hospitační činnosti zaznamenána nebyla. Práce s výsledky vzdělávání, jejich vyhodnoco vá ní
a přijímání účinných opatření ke zlepšení úspěšnosti se zatím nedaří. Nadaní žáci jsou
zapojováni do projektové činnosti, případně do zájmových kroužků, které aktivně rozvíjí


2021/2022                                     4
jejich nadání. Žáci čtvrtých ročníků jsou informováni o možnostech dalšího studia, jsou
organizovány návštěvy dnů otevřených dveří vysokých škol, apod.


                                         Závěry
Vývoj školy
Škole se daří zlepšovat materiální podmínky a rozšiřovat síť sociálních partnerů.
Silné stránky
Díky široké síti sociálních partnerů, kteří se školou spolupracují v oblasti realizace
praktického vyučování, se daří efektivně podporovat rozvoj odborných kompetencí žáků.
Četné aktivity nad rámec výuky podporují osobnostní rozvoj žáků.
Slabé stránky a/nebo příležitosti ke zlepšení
Opatření přijímaná ke zlepšení výsledků žáků ve společné části maturitní zkoušky nejsou
dostatečně účinná.
Práce s cílem ve výuce není efektivní, často není jednoznačně stanoven a v závěru
vyučovacích hodin není ověřeno jeho naplnění.
Absence diferenciace a individualizace výuky neumožňuje účinnou podporu žáků podle
jejich individuálních potřeb, převaha frontální výuky vede k nízkému zapojení žáků do
procesu vzdělávání.
Žákům není poskytována formativní zpětná vazba podporující efektivitu učení a zlepšení
výsledků vzdělávání.
Doporučení pro zlepšení činnosti školy
Analyzovat a vyhodnocovat výsledky žáků v průběhu vzdělávání a při jeho ukončování,
přijímat účinná opatření pro zlepšení.
Diferencovat výuku podle individuálních potřeb žáků, zařazovat aktivizující metody
a ověřovat naplnění vzdělávacích cílů.
Zařazovat formativní hodnocení žáků včetně sebehodnocení a vzájemného hodnocení žáků
jako prostředku jejich individuálního rozvoje.
Poskytovat pedagogům efektivní metodickou podporu a jejich další vzdělávání zaměřit na
didaktiku vyučovaných předmětů, metodické aspekty výuky a účinnou podporu žáků.


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů odstranit nedostatky a přijmout adekvátní opatření k prevenci
nedostatků zjištěných při inspekční činnosti a ve stejné lhůtě písemně informovat
Českou školní inspekci, jak byly nedostatky odstraněny a jaká byla přijata opatření.
Zprávu zašlete na adresu Česká školní inspekce, Ústecký inspektorát, W. Churchilla
6/1348, 400 01 Ústí nad Labem, případně prostřednictvím datové schránky (g7zais9),
nebo na e-podatelnu csi.u@csicr.cz s připojením elektronického podpisu.




2021/2022                                    5
            Seznam dokladů, o které se inspekční zjištění opírají
 1.    Úplné znění zřizovací listiny příspěvkové organizace Ústeckého kraje č. j.: 36/2001
       (ze dne 11. 1. 2019) včetně příloh
 2.    Jmenování ředitele s účinností od 1. 8. 2018 (ze dne 1. 5. 2018)
 3.    Výpisy z rejstříku škol a školských zařízení (ze dne 21. 9. 2021)
 4.    Výkaz o střední škole (M 8) podle stavu k 30. 9. 2020
 5.    Výkaz o ředitelství škol (R 13-01) podle stavu k 30. 9. 2020
 6.    Školní vzdělávací programy vyučovaných oborů vzdělání, platné ve školním roce
       2021/2022
 7.    Školní řád s účinností od 1. 9. 2019
 8.    Organizační řád s účinností od 1. 10. 2018
 9.    Školní matrika, školní roky 2020/2021, 2021/2022 do data inspekční činnosti
10.    Personální dokumentace pedagogických pracovníků (vzorek)
11.    Dokumentace výchovného poradenství, školní roky 2020/2021, 2021/2022
12.    Minimální preventivní program, školní roky 2020/2021, 2021/2022
13.    Dokumentace k přijímání ke vzdělávání pro školní rok 2021/2022
14.    Dokumentace k ukončování vzdělávání maturitní zkouškou ve školních rocích
       2020/2021 a 2021/2022
15.    Zápisy z jednání pedagogické rady a předmětových komisí ve školních rocích
       2020/2021 a 2021/2022
16.    Dokumentace k zajištění bezpečnosti a ochrany zdraví žáků včetně knihy úrazů
17.    Výroční zprávy 2019/2020, 2020/2021
18.    Rozvrhy tříd platné ve školním roce 2021/2022
19.    Třídní knihy vedené ve školním roce 2021/2022
20.    Inspekční zpráva č. j.: ČŠIS-844/13-S (ze dne 20. 5. 2013)
21.    Webové stránky školy: www.oazszatec.cz




2021/2022                                   6
                                          Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Ústecký inspektorát,
W. Churchilla 6/1348, 400 01 Ústí nad Labem, případně prostřednictvím datové
schránky (g7zais9), nebo na e-podatelnu csi.u@csicr.cz s připojením elektronického
podpisu, a to k rukám ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy


 Ing. Anna Kejřová, školní inspektorka,               Ing. Anna Kejřová v. r.
 vedoucí inspekčního týmu
 Mgr. Ilona Hronová, školní inspektorka               Mgr. Ilona Hronová v. r.
 Mgr. Ivana Reihsová, školní inspektorka             Mgr. Ivana Reihsová v. r.
 Ing. Mgr. Alena Valtová, školní inspektorka        Ing. Mgr. Alena Valtová v. r.
 Bc. Jana Sejvalová, kontrolní pracovnice             Bc. Jana Sejvalová v. r.

V Ústí nad Labem 16. 11. 2021


Datum a podpis ředitele školy potvrzující projednání a převzetí inspekční zprávy


 Mgr. Jiří Karas, ředitel školy                        Mgr. Jiří Karas v. r.

V Žatci 18. 11. 2021




2021/2022                                      7
