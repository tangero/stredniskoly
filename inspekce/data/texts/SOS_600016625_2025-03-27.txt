                                 Česká školní inspekce
                               Moravskoslezský inspektorát
                               Matiční 20, 702 00 Ostrava
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIT-770/25-T
                                       Sp. zn. ČŠIT-S-197/25-T


Název                               Vyšší odborná škola DAKOL
                                    a Střední škola DAKOL, o.p.s.
Sídlo                               Petrovice u Karviné 570, 735 72 Petrovice u Karviné
E-mail                              lenka.kaniova@dakol-karvina.cz
IČO                                 25 353 446
Identifikátor                       600 016 625
Právní forma                        obecně prospěšná společnost
Zastupující                         Ing. Michaela Pacanovská
Zřizovatel                          Zakladatelé Vyšší odborné školy DAKOL
                                    a Střední školy DAKOL, o.p.s.
Místo inspekční činnosti            Petrovice u Karviné 570, 735 72 Petrovice u Karviné
                                    17. listopadu 211, 735 14 Orlová-Lutyně
                                    Moravská 539/29a, 736 01 Havířov-Šumbark
                                    Dětmarovice 1202, 735 71 Dětmarovice
Inspekční činnost na místě          27. 3. – 28. 3., 31. 3., 1. 4. a 23. 4. 2025

Inspekční činnost byla zahájena doručením pověření k inspekční činnosti.

                                 Předmět inspekční činnosti
Inspekční činnost podle § 174 odst. 2 písm. b), c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních.
vzdělávacích programů. Zjišťování a hodnocení podmínek a průběhu poskytování
poradenských služeb ve školském poradenském zařízení.
Zjišťování a hodnocení naplnění školních vzdělávacích programů.
                                   Charakteristika
Vyšší odborná škola DAKOL a Střední škola DAKOL, o.p.s. (dále „škola“) vykonává
činnost střední školy, školní jídelny a školního poradenského zařízení. K termínu inspekční
činnosti se ve škole celkem vzdělávalo 506 žáků, a to ve středním vzdělávání ukončeném
výučním listem v oborech vzdělání Ošetřovatel, Stravovací a ubytovací služby, Prodavačské
práce, Strojírenské práce, Truhlářská a čalounická výroba, Zahradnické práce, ve středním
vzdělávání ukončeném maturitní zkouškou v oborech vzdělání Hotelnictví, Předškolní
a mimoškolní pedagogika, Masér sportovní a rekondiční. Dálkovou formou se žáci
vzdělávali v oborech vzdělání Předškolní a mimoškolní pedagogika a v oboru vzdělání
Sociální činnost. U 86 žáků byly identifikovány speciální vzdělávací potřeby. V době
inspekční činnosti nebylo realizováno vzdělávání ve vyšší odborné škole.
Činnost speciálně pedagogického centra je zaměřena zejména na poradenskou podporu žáků
s mentálním postižením. Své služby nabízí nejen žákům a zákonným zástupcům kmenové
školy, ale i dalších škol.
Školní stravování je zajišťováno externím právním subjektem.


                         Hodnocení podmínek vzdělávání
Ředitelka školy (dále „ředitelka“) působí ve funkci od roku 2014. Část kompetencí
delegovala na své zástupce a jejich vymezení odpovídá podmínkám a potřebám školy.
Vedení průběžně řeší záležitosti týkající se řízení a organizace vzdělávacího procesu.
Strategické cíle a stanovení podmínek pro jejich dosažení jsou uvedeny v aktuální koncepci
rozvoje školy, která je sdílena s pedagogy. Školní vzdělávací programy jsou sestaveny
v souladu s deklarovanými cíli rozvoje a jejich aktualizace je prováděna na základě inovací
v oborech vzdělání a požadavků sociálních partnerů.
Ředitelka klade velký důraz na zavádění inovativních forem a metod výuky. V zájmu
úspěšné realizace tohoto cíle ředitelka společně se svými zástupci provádí průběžnou
hospitační činnost na všech pracovištích školy, jejímž následným krokem je hodnocení
hospitovaných hodin, které pro pedagogy představuje hodnotnou zpětnou vazbu. Pro další
obohacování poznatků v oblasti vzdělávání škola spolupracuje s místními středními
a základními školami, kde mají učitelé možnost absolvovat náslechy a rozvíjet spolupráci
s dalšími pedagogy. Nedílnou součástí tohoto procesu jsou vzájemné náslechy učitelů
v rámci školy, které probíhají na mezipředmětové bázi. Ředitelka se v zájmu monitor ingu
činnosti pedagogů pravidelně účastní schůzek předmětových komisí, jejich obsahem jsou
vzdělávací záležitosti, výměna informací o žácích, sdílení zkušeností z výuky a organizace
projektů a dalších aktivit školy. Osvědčené materiály a jiné poznatky týkající se výuky,
stejně jako informace o žácích, učitelé sdílejí na společném elektronickém úložišti.
Plán dalšího vzdělávání pedagogických pracovníků je vytvářen na základě návrhů pedagogů
a potřeb školy. Pozornost věnuje vedení školy také nově nastupujícím pedagogům, kterým
poskytuje metodickou pomoc, možnost konzultací a vedení zkušeného mentora z řad učitelů.
Členové školního poradenského pracoviště působí na jednotlivých místech poskytovaného
vzdělávání. Významná je jejich úzká spolupráce se zástupci ředitelky. V případě potřeby
jsou využívány služby psycholožky speciálně pedagogického centra školy.
Školské služby speciálně pedagogického centra jsou poskytovány v Petrovicích u Karviné.
Na základě rozhovoru s vedoucí speciálně pedagogického centra tyto prostory jsou spíše
náhradní. Hlavní místo poskytovaných služeb pro žáky se připravuje v Orlové, kde budou


                                           2/8
od školního roku 2025/2026 k činnosti centra vyhrazeny zrenovované prostory. Personálně
dostatečně zajišťují služby dvě psycholožky a dva speciální pedagogové. Odborné
pracovníky vhodně doplňuje sociální a administrativní pracovnice.
Školní stravování v místech poskytovaného vzdělávání a školských služeb v Petrovicíc h
u Karviné, Havířově-Šumbarku a Orlové-Lutyni je zajištěno dodavatelskou firmou
v prostorách jednotlivých pracovišť. Strávníci si mohou vybrat ze tří druhů hlavního jídla .
Školní jídelna v Dětmarovicích nabízí školní stravování žákům sesterské společnosti.
Rovněž poskytuje stravování dětem soukromých mateřských škol, kterým je strava
dovážena.
Ředitelka účelně hospodaří s finančními prostředky, které využívá pro realizac i
strategických oblastí rozvoje školy a jejích priorit zaměřených na vybudování zázemí pro
žáky, modernizaci prostor a zkvalitnění výchovy a vzdělávání. Prostorové a materiá lní
podmínky školy pro teoretickou a praktickou výuku odpovídají potřebám realizova nýc h
školních vzdělávacích programů, od poslední inspekční činnosti se jejich stav průbě žně
zlepšuje.
Škola vytváří předpoklady pro zajištění bezpečnosti a ochrany zdraví žáků při vzdělává ní
a s ním přímo souvisejících činnostech. Žáci jsou seznamováni se školním řádem
a poučováni o pravidlech bezpečného chování s cílem předcházet vzniku úrazů. Vedení
školy zpracovává rozbor školní úrazovosti a organizačními opatřeními v hodinách tělesné
výchovy se snaží eliminovat rizika úrazů. V době inspekční činnosti byly vstupy do budov
školy zajištěny proti vniknutí neoprávněných osob.
Informační systém školy je využíván ke komunikaci se zákonnými zástupci a k poskytování
výukových materiálů žákům. Žáci, zákonní zástupci a veřejnost jsou informováni o dění ve
škole prostřednictvím webových stránek, regionálního tisku a sociálních sítí.



                          Hodnocení průběhu vzdělávání
Hospitační činnost probíhala napříč ročníky a obory vzdělání v předmětech všeobecně
vzdělávacích a odborných, v odborném výcviku a učební praxi, ve všech místech
poskytovaného vzdělávání. Hospitovaná výuka probíhala v příznivé pracovní atmosféře se
vzájemným respektem mezi učiteli a žáky. Partnerský přístup pedagogů přispíval k rozvoji
sociálních a komunikačních kompetencí žáků. Nebyly zaznamenány kázeňské problémy či
narušování průběhu výuky. Vzdělávací cíle vycházely z očekávaných výstupů uvedených ve
školních vzdělávacích programech a směřovaly především k získávání či upevňová ní
znalostí a dovedností žáků, postojová složka byla zařazena ojediněle. Se vzdělávacími cíli
pracovali většinou učitelé, žáci méně často. Nejčastěji zařazovanou formou výuky byla
frontální výuka, kterou učitelé vhodně kombinovali se samostatnou prací, s prací ve
dvojicích či skupinách. Vyskytly se však ojediněle také vyučovací jednotky, kde učitelé
vytvářeli podmínky a podněty a aktivní byli především žáci, a to především formou
skupinové práce a práce ve dvojicích. K vyhledávání, vyhodnocení a používání informac í
z různých zdrojů byli žáci vedeni v menší míře. Efektivní byla práce s aplikacemi zaměřená
na prohlubování poznatků a zpestření výuky. V průběhu sledovaných hodin učitelé nevyužili
příležitosti k zadávání diferencovaných úkolů podle individuálních potřeb žáků. V závěru
výuky vyučující většinou provedli shrnutí probíraného tématu, jehož součástí bylo také
ojediněle sebehodnocení nebo vrstevnické hodnocení žáků.




                                            3/8
Výuka v oblasti jazykového a estetického vzdělávání byla věcně správná a bohatá svým
obsahem. Vzdělávací strategie směřovaly k osvojení znalostí a dovedností směřujících jak
k naplnění výstupů stanovených ve školních vzdělávacích programech, tak k požadavkům
k maturitní zkoušce. Vzdělávání v cizích jazycích bylo vedeno v cílovém jazyce a opíralo se
o promyšlenou strukturu vyučovacích hodin. Vyučující realizovali funkční práci při
osvojování slovní zásoby, vyvozování a procvičování gramatiky i při porozumění
cizojazyčným textům. Vytvářeli prostor pro nácvik komunikace a samostatnou produkci
v cílovém jazyce. Žáci se do předkládaných činností zapojovali se zájmem. Výuka
v matematické a přírodovědné oblasti byla pečlivě naplánována, při řešení dílčích úloh byla
rozvíjena spolupráce žáků. V případě samostatného řešení úkolu následovalo účinné
vyhodnocení bezprostředně po jeho dokončení. Sledované vyučovací hodiny teoretických
odborných předmětů vyučující vhodně doplňovali vlastními odbornými zkušenostmi, nebo
pracovali s učebními pomůckami a informacemi v pracovních listech. Názornost výuky byla
často efektivně podpořena audiovizuální didaktickou technikou, která byla také využívá na
k předvedení prezentačních dovedností žáků. Velmi zřetelná byla efektivní snaha o účelné
propojování teoretických znalostí s praktickými dovednostmi. Žáci byli vedeni ke
správnému používání odborné terminologie a k zvládnutí jednotlivých kroků pracovních
postupů.
Praktická výuka je realizována ve škole a na smluvních pracovištích, kde se žáci seznamují
s pracovním prostředím, které pro ně představuje i možnost pracovního zařazení po
úspěšném ukončení vzdělávání. Pod dohledem učitelů byla zajištěna účelná organizace
prováděných pracovních činností žáků, které probíhaly v souladu se systematick ým
rozvržením vzdělávacího obsahu. Výuka ve skupinách jednotlivých ročníků byla
realizována formou práce na konkrétně zadaných úkolech v rámci oboru, nebo se žáci
věnovali procvičování již získaných dovedností. Vzdělávací obsah vhodně navazoval na
teoretické znalosti. Učitelé s dlouholetou odbornou praxí úspěšně rozvíjeli schopnosti žáků
porozumět zadání, dohlíželi, zda žáci efektivně pracují, a v průběhu činnosti vyhodnocova li
jejich samostatné úsilí při zpracování úkolů. K motivaci a aktivnímu pracovnímu nasazení
žáků přispívala individuální podpora a proaktivní partnerský přístup učitelů. Průběžná
kontrola samostatné práce byla zaměřena na správnost provádění jednotlivých pracovních
činností s důrazem na dodržování postupů a bezpečnosti. Vedle odborných kompetencí byly
ve výuce rozvíjeny zejména kompetence komunikativní a prosociální. Většina žáků při
plnění úkolů projevovala přiměřenou samostatnost, bylo významně posilováno jejich
pozitivní sebepojetí a sebevědomí. Pracoviště odpovídala potřebám výuky, byla vybavena
moderními pomůckami a technologiemi, s nimiž se žáci setkají při výkonu budoucího
povolání.
Odborní pracovníci speciálně pedagogického centra systematicky prováděli a přehledně
zakládali podrobné záznamy o průběhu poskytované péče. Psychologové používa li škálu
vhodně volených standardizovaných diagnostických nástrojů, které odpovídaly povaze
a účelu požadované poradenské služby. V žádostech o poskytnutí poradenských služeb byly
shledány nedostatky týkající se datace jednotlivých kroků poskytované péče. Je potřebné,
aby dokument byl přehledně opatřen datem přijetí požadavku (z důvodu dodržení termínu
pro zahájení poskytování poradenské služby). Analýzou vybraných spisů bylo ověřeno, že
obsahují všechny povinné náležitosti, které slouží jako podklad pro stanovení podpůrných
opatření při vzdělávání žáků. Odborní pracovníci vycházejí při stanovování podpůrných
opatření z individuálních potřeb žáka, ze závěrů použitých diagnostických nástrojů, zpráv
i konzultací se zákonnými zástupci, školami a dalšími odborníky. Účinnost podpůrných
opatření se zpravidla ověřuje metodickou návštěvou školy. Speciálně pedagogické centrum




                                            4/8
zjišťuje formou dotazníků efektivitu svých poradenských služeb u žáků a pedagogů
spolupracujících škol, což jim přináší zpětnou vazbu o kvalitě poskytnuté poradenské službě.


                          Hodnocení výsledků vzdělávání
Škola má srozumitelně nastavená pravidla hodnocení žáků. Dosažené znalosti a dovednosti
žáků jsou průběžně sledovány a vyhodnocovány v jednáních pedagogické rady
a předmětových komisí. Pedagogové k hodnocení žáků využívají standardní nástroje (ústní
zkoušení, písemné práce, aktivitu žáků ve výuce). Žáci a zákonní zástupci nezletilých žáků
jsou o výsledcích vzdělávání průběžně informováni prostřednictvím školního informač ního
systému, na třídních schůzkách a v případě potřeby formou individuálních konzultací. Pro
podporu žáků se studijními obtížemi škola zpracovala a uplatňuje strategii předcházení
školní neúspěšnosti, podobně tak vytvořila systém strategie řešení předčasných odchodů
žáků ze vzdělání. Pro zlepšení průběžných výsledků v rámci celého studia škola u oborů
vzdělání ukončených maturitní zkouškou zavedla pravidelné interní testování z českého
jazyka a literatury a z anglického jazyka.
Škola sleduje a vyhodnocuje úspěšnost žáků u maturitní a závěrečné zkoušky. Ve školním
roce 2022/2023 ve společné části maturitní zkoušky byla úspěšnost nižší (77,7 %), následně
ve školním roce 2023/2024 uspělo 90,2 % žáků a v profilové části to bylo 94,1 %.
U závěrečných zkoušek jsou žáci dlouhodobě úspěšní.
Škola identifikuje individuální potřeby žáků se speciálními vzdělávacími potřebami ve
spolupráci se školskými poradenskými zařízeními. Výchovné poradkyně na jednotlivýc h
pracovištích společně s třídními učiteli sledují a vyhodnocují vzdělávání žáků s potřebou
podpůrných opatření na pravidelných poradách a jednáních pedagogické rady. Výchovné
poradkyně pomáhají žákům také s psychickými problémy, v případě nutnosti je přizvána
psycholožka působící ve speciálně pedagogickém centru školy. Projevy patologické ho
chování žáků školní poradenské pracoviště řeší se zákonnými zástupci a odborníky.
Kariérový poradce organizuje exkurze do místních firem a nabízí odborné konzultace.
Školní metodik prevence plánuje a realizuje tematicky zaměřené preventivní aktivity, témata
primární prevence jsou začleňována také do výuky vybraných předmětů. Nové třídní
kolektivy se účastní adaptačních dní, které se především zaměřují na rozvoj pozitivníc h
vztahů mezi žáky, prevenci rizikového chování, způsoby učení a psychohygienu. Žáci
prvních ročníků se účastní dotazníkového šetření, které je zaměřené na jejich adaptaci
v novém školním prostředí a na jejich spokojenost v třídním kolektivu. S podporou
pedagogů ve škole působí žákovský parlament, sestávající ze zástupců tříd školy. Její
členové ředitelce tlumočí případné připomínky a náměty týkající se chodu školy. Ta tyto
informace analyzuje, poskytuje žákům zpětnou vazbu a navrhuje možnosti řešení.
Škola významnou měrou spolupracuje s externími partnery, čímž pro žáky vytváří mnohé
příležitosti k mimoškolní činnosti a rozvoji dalších dovedností. Škola je zapojena do
projektů programu Erasmus+, v jehož rámci využívá krátkodobé vzdělávací pobyty
v zahraničí jak pro žáky školy, tak pro vyučující. Při výuce cizích jazyků škola rozvíjí
dovednosti žáků se zkouškovým centrem, které nabízí možnost absolvování mezinárod ní
cambridgeské jazykové zkoušky.
Pro žáky jsou pořádány exkurze, sportovně zaměřené akce (lyžařský výcvikový kurz,
sportovní den), besedy s odborníky ve studovaných oborech, vedené také absolventy školy.
Žáci školy se zapojují do širokého spektra předmětových, odborných, technickýc h
a uměleckých soutěží, v některých postupují do celostátních kol. Pravidelně se škola podílí
na pořádání oborové soutěže („Zlatý masér“). Úspěšní jsou také žáci ve výtvarnýc h


                                            5/8
soutěžích. Divadelní festival žáků oboru vzdělání Předškolní a mimoškolní pedagogika byl
přínosem pro rozvoj improvizačních schopností a dramatizaci pohádek. Výrazného úspěchu
dosahují žáci v gastronomických soutěžích. Škola dlouhodobě přispívá k propagaci svých
oborů vzdělání mezi žáky základních škol, a to především prostřednictvím zážitkových akcí
a soutěží („Poznáváme profese“ a „Dovednostní olympiáda“).


                                         Závěry
Vývoj školy a školského zařízení
– Zjištění z předchozí inspekční činnosti byla zohledněna.
– Od inspekční činnosti ve školním roce 2018/2019 došlo k výraznému navýšení počtu
  žáků.
– V době inspekční činnosti nebylo realizováno vzdělávání ve vyšší odborné škole.
Silné stránky
– Vedení školy cíleně pracuje na zvyšování kvality vzdělávání prostřednictvím spolupráce
  s místními školami, sledováním realizace inovativních postupů do výuky a vedením
  pedagogů k účinné spolupráci. (2.1)
– Vysoká odbornost vyučujících v praktickém vyučování a jejich empatický přístup vedou
  k motivaci zájmu žáků o obor vzdělání a k posilování jejich pozitivního sebepojetí. (4.4)
– Žáci jsou zapojováni do mimoškolních aktivit a soutěží, které podporují jejich zájem
  o obor a rozvíjejí jejich odborné znalosti a dovednosti. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Ve výuce jsou v omezené míře realizovány aktivity zaměřené na vyhledávání informac í
  z různých informačních zdrojů a jejich vyhodnocování. (4.2)
– Minimálně jsou využívány diferencované úlohy zohledňující individuální schopnosti
  a potenciál jednotlivých žáků. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz


Doporučení pro zlepšení činnosti školy a školského zařízení
– Nastavit funkční systém evidence žádostí o poskytnutí poradenské služby a jejich
  vyřízení ve speciálně pedagogickém centru.
– Zařadit do výuky aktivity zaměřené na práci s informačními zdroji a úlohy diferenco va né
  podle náročnosti.
– Realizovat průběžně dotazníkové šetření žáků zaměřené na školní klima.
Pro účely zvýšení dotací právnická osoba vykonávající činnost školy dosahuje výsledků
hodnocení požadovaných dle § 5 odst. 3 písm. b) zákona č. 306/1999 Sb., o poskytování
dotací soukromým školám, předškolním a školským zařízením, ve znění pozdějších
předpisů.



                                            6/8
                                  Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 7 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


           Seznam dokladů, o které se inspekční zjištění opírají
 1.   Školní vzdělávací programy platné ve školním roce 2024/2025
 2.   Školní řád střední školy platný ve školním roce 2024/2025
 3.   Rozvrh hodin platný ve školním roce 2024/2025
 4.   Třídní knihy vedené ve školním roce 2024/2025 (vzorek)
 5.   Školní matrika žáků vedená ve školním roce 2024/2025 (vzorek)
 6.   Plán dalšího vzdělávání pedagogických pracovníků pro školní rok 2024/2025
 7.   Hospitační záznamy za školní rok 2024/2025 (vzorek)
 8.   Dokumentace školního poradenského pracoviště (vzorek)
 9.   Dokumentace speciálně pedagogického centra (vzorek)
10.   Zápisy z jednání pedagogické rady ve školním roce 2024/2025
11.   Výroční zpráva o činnosti školy za školní rok 2023/2024
12.   Strategie řešení předčasných odchodů žáků ze vzdělání a předcházení školní
      neúspěšnosti
13.   Plán rozvoje škol DAKOL pro roky 2023-2025
14.   Dlouhodobý strategický plán rozvoje škol DAKOL na roky 2021-2025
15.   Dokumentace o dosaženém vzdělání pedagogických pracovníků (vzorek)
16.   Zápisy předmětových komisí vedené ve školním roce 2024/2025
17.   Smlouvy o obsahu, rozsahu a podmínkách praktického vyučování žáků platné
      ve školním roce 2024/2025 (vzorek)
18.   Dokumentace vztahující se k finančním podmínkám školy a zajištění bezpečnosti
      a ochrany zdraví žáků pro školní rok 2024/2025 (vzorek)
19.   Smlouva o zajištění stravování platná ve školním roce 2024/2025 a dokumentace
      k zajištění školního stravování pro školní rok 2024/2025


                                      Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete prostřednictvím datové schránky (g7zais9), a to k rukám
ředitelky inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční


                                          7/8
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna v Registru inspekčních zpráv na webových
stránkách České školní inspekce www.csicr.cz.


Složení inspekčního týmu a datum vyhotovení inspekční zprávy

 Mgr. Adéla Kulová, školní inspektorka, vedoucí inspekčního týmu
 Mgr. Iveta Galušková, školní inspektorka
 Ing. Klára Kudlíková, kontrolní pracovnice
 PhDr. Ing. Ivana Teichmannová, školní inspektorka
 Mgr. Ing. Martina Colledani, školní inspektorka
 Ing. Hana Maľarová, školní inspektorka
 Mgr. Sylva Kyselová, Ph.D., MBA, školní inspektorka
7. 5. 2025




                                         8/8
