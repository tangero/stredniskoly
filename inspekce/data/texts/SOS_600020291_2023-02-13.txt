CSI0X00B3Q1S
Počet listů: 4




                                     Česká školní inspekce
                                     Jihočeský inspektorát
____________________________________________________________________________________________________________




                         IN S P E K Č N Í ZP R ÁVA
                                          Čj. ČŠIC-148/23-C


Název                               Střední rybářská škola a Vyšší odborná škola vodního
                                    hospodářství a ekologie, Vodňany, Zátiší 480
Sídlo                               Zátiší 480, 389 01 Vodňany
E-mail                              rybarskaskola@srs-vodnany.cz
IČO                                 60650770
Identifikátor                       600020291
Právní forma                        Příspěvková organizace
Zastupující                         Ing. Pavel Vejsada, Ph.D.
Zřizovatel                          Jihočeský kraj
Místo inspekční činnosti            Zátiší 480, 389 01 Vodňany
Inspekční činnost na místě          13. 2. − 14. 2. 2023 a 17. 2. 2023


Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.,
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.



                                         Charakteristika
Střední rybářská škola a Vyšší odborná škola vodního hospodářství a ekologie, Vodňany,
Zátiší 480 (dále jen škola) vykonává činnost střední školy, vyšší odborné školy, domova
mládeže a školní jídelny. K termínu inspekční činnosti navštěvovalo střední školu 180 žáků
v 8 třídách a vyšší odbornou školu 15 studentů dálkové formy studia. V domově mládeže
bylo ubytováno 154 žáků v pěti výchovných skupinách. Ve střední škole je vyučován obor
poskytující střední vzdělání s maturitní zkouškou ve čtyřletém oboru vzdělání 41-43-M/01
Rybářství se studijními zaměřeními Chov ryb a Vodní stavby v rybářství. Vyšší odborná
škola realizuje vyšší odborné vzdělání v akreditovaném vzdělávacím programu 16-01-N/02
Vodní hospodářství a ekologie v dálkové formě.


                          Hodnocení podmínek vzdělávání
Ředitel školy, který je ve funkci od roku 2022, zpracoval stručnou koncepci rozvoje školy,
která je v současnosti na základě diskuse s celým pedagogickým sborem upravována
a dávána do souladu s aktuální situací a požadavky na zajištění kvalitního vzdělávání. Při
řízení školy se ředitel vhodně inspiruje u zkušených kolegů z regionu, nově nastavil způsob
vedení porad, změnou prochází organizační struktura školy s cílem odstranit kumulac i
funkcí a zajistit tak větší zastupitelnosti pracovníků školy. Kontrolní systém se teprve tvoří,
zatím není zajištěna hospitační činnost vedení školy, která by pedagogickému sboru
zajišťovala potřebnou zpětnou vazbu o kvalitě výuky. Z průběhu hospitovaných hodin je
patrné, že chybí monitoring průběhu výuky s identifikací slabých míst vzdělávacího procesu
se zacílením dalšího vzdělávání na tuto problematiku. Povinnou dokumentaci má škola
zpracovánu odpovídajícím způsobem, dílčí nepřesnosti byly odstraněny v průběhu inspekce.
Vzdělávání zajišťuje stabilní pedagogický sbor, který začíná procházet postupnou generační
obměnou. Vedení školy podporuje pracovníky v dalším vzdělávání, které je nově podpořeno
i projektem se zaměřením na zvyšování kvality vzdělávání. Významnou součástí dalšího
vzdělávání jsou stáže pedagogů ve spolupracujících firmách a vysokých školách a vlastní
publikační činnost učitelů odborných předmětů. Vzájemná spolupráce pedagogického sboru
je efektivní, vzhledem k velikosti školy probíhá zejména v rámci každodenního osobního
styku. V letošním školním roce začalo vedení školy vhodně věnovat více pozornosti činnosti
domova mládeže s cílem předcházet výchovným a studijním problémům. Činnost
předmětových komisí se systematicky zaměřuje na úpravu a naplňování školních
vzdělávacích programů, sjednocování hodnocení žáků a organizaci soutěží a dalších aktivit.
Vzájemnou komunikaci všech aktérů vzdělávání zefektivnil elektronický informační systém
sdílený pedagogy, žáky, studenty i zákonnými zástupci.
Škole se daří ve spolupráci se zřizovatelem a zapojením do řady projektů získávat finanč ní
zdroje na podporu rozvoje školy a modernizaci materiálně-technického zázemí. Kvalitní
vybavení odborných učeben, laboratoří a zázemí pro výuku praxe spolu s pokrytím celého
areálu školy wifi připojením přispívají k vytvoření odpovídajících podmínek pro naplňová ní
školních vzdělávacích programů. Prostory školy jsou vhodně využívány k prezentaci
rozsáhlých a promyšleně uspořádaných přírodovědných sbírek a škola tak cíleně vytváří
prostředí posilující vztah žáků ke studovanému oboru. Vlastní rybářské muzeum a rozsáhlý
komplex akvárií napomáhají při propagaci školy a rozvoji odborných kompetencí žáků
a studentů. Praktická výuka probíhá ve školních účelových zařízeních a u smluvníc h
partnerských firem, kde se žáci a studenti školy mají možnost seznámit s reálnými
pracovními podmínkami. Škola se adekvátním způsobem věnuje vytváření bezpečného
prostředí a prevenci rizik, nastavená pravidla zajišťování bezpečnosti a ochrany zdraví žáků
a studentů jsou funkční.
Přínosná spolupráce s řadou sociálních partnerů se zaměřuje zejména na spolupráci
s potenciálními zaměstnavateli, vysokými školami a institucemi zaměřenými na podporu
ekologické výchovy, ochranu životního prostředí a zajištění udržitelného rozvoje. Realizace


                                             2/7
praktického vyučování ve spolupráci s významnými regionálními zaměstnavateli umožňuje
žákům a studentům kontakt s reálným pracovním prostředím. Spolupráce s odborníky
z praxe v procesu výuky a při realizaci přednášek a exkurzí přispívá ke zvyšování kvality
poskytovaného vzdělávání a k rozvoji osobnosti žáků a studentů. Činnost fiktivní firmy žáků
střední školy, která ve spolupráci s městem realizuje kulturní a osvětové akce, posiluje pocit
sounáležitosti s regionem, ve kterém žáci žijí.


                          Hodnocení průběhu vzdělávání
Průběh vzdělávání byl hodnocen v teoretické výuce střední a vyšší odborné školy
a v hodinách odborné praxe střední školy.
Teoretické vzdělávání probíhalo v klidné pracovní atmosféře, žáci a studenti spolupracova li
s vyučujícími, plnili zadané úkoly a respektovali dohodnutá pravidla chování. Vzdělávac í
cíle byly voleny především s ohledem na naplňování očekávaných výstupů vzdělávac íc h
programů a přípravu na maturitní nebo absolventskou zkoušku. Výuka byla zpravidla
zodpovědně připravena a na žáky a studenty byly kladeny srozumitelné požadavky. Ve
většině sledovaných hodin převažoval frontální způsob výuky s výkladem a vysvětlová ním,
často doplňovaný samostatnou prací, který zpravidla neposkytoval žákům a studentům
dostatek prostoru pro jejich aktivitu a rozvoj kritického myšlení. Ve výuce byl vhodně
vytvářen dostatečný prostor pro procvičování a upevňování znalostí, v případě potřeby
poskytovali vyučující individuální pomoc při řešení zadaného úkolu. Didaktická technika
byla vyučujícími využívána v rozdílné míře a kvalitě, ve větší části sledovaných hodin
účelně podpořila názornost výuky. Vyučující odborných předmětů měli vždy kvalitně
a názorně zpracované prezentace, ve kterých předávali žákům a studentům nejmodernějš í
poznatky ze svého oboru a zároveň se snažili využívat zkušenosti žáků a studentů z reálného
života. Pozitivem bylo také využívání vlastních učebnic, vytvořených pedagogy školy pro
konkrétní potřeby daného oboru. Vyučující převážně hodnotili okamžité výkony žáků
a studentů, rezervy se ale projevovaly ve využití sebehodnocení a vzájemného hodnocení
v průběhu jednotlivých vzdělávacích aktivit. K diferenciaci zadávaných úkolů s ohledem na
rozvoj individuálního potenciálu jednotlivců docházelo pouze v malém počtu sledovanýc h
hodin. U některých vyučujících se objevilo časově nevhodné rozvržení vyučovací hodiny,
které mělo za následek absenci závěrečného shrnutí učiva či zhodnocení průběhu hodiny.
Rozvoj jazykových a sociálních kompetencí významně podporují zahraniční pobyty
realizované v rámci dlouhodobé spolupráce se zahraničními školami. Osvědčeným
doplňkem výuky jsou tematicky zaměřené exkurze a účast na odborných vzdělávac íc h
akcích. Aktivní zapojení žáků a studentů do širokého spektra ekologických, charitativníc h,
společensko-kulturních i výchovně- vzdělávacích akcí zvyšuje zájem žáků o dění ve
společnosti a přispívá k propagaci školy na veřejnosti.
Odborná praxe se odehrávala ve školních prostorách moderně vybavené haly mechanizace.
Obsahově výuka navazovala na odborné předměty teoretické výuky a zaměřovala se na
rozvoj požadovaných praktických dovedností a pracovních návyků spojeným s výkonem
budoucí profese. Žáci zpravidla pracovali ve skupinách, případně samostatně, a jejich
pracovní tempo odpovídalo nácviku konkrétních pracovních dovedností. Žáci byli vedeni
k samostatnému uvažování i vzájemné spolupráci a byli vhodně podněcováni k řešení dílčích
problémů. V průběhu výuky byla žákům poskytována zpětná vazba využitelná k jejich
dalšímu učení, která postihovala výkon, kvalitu a produktivitu práce. Kromě odborných
kompetencí byly rozvíjeny také kompetence komunikativní, sociální, personální
a kompetence k řešení problémů.



                                             3/7
Domov mládeže, který je umístěn v areálu školy, poskytuje dobré zázemí dojíždějíc ím
žákům. Kvalitně zpracovaný školní vzdělávací program se zaměřuje na osobnostní a sociální
rozvoj žáků, efektivní využití volného času a prevenci rizikového chování. Pestrá nabídka
kroužků je ubytovaným nabízena také v průběhu víkendových pobytů, které domov mládeže
umožňuje každé dva týdny. Široké spektrum zájmových činností z oblasti kultury,
profesního zaměření a sportu vhodně doplňuje vzdělávací nabídku školy a podporuje aktivní
trávení volného času.


                         Hodnocení výsledků vzdělávání
K získávání podkladů pro hodnocení žáků využívá střední škola především standardní interní
hodnoticí nástroje, jedná se zejména o písemné a ústní zkoušení. Individuální i skupinové
výsledky vzdělávání jsou projednávány na pravidelných jednáních pedagogické rady. Počet
neprospívajících žáků je velmi nízký, slabší prospěch nejčastěji souvisí s nižší mírou
motivace žáků ke studiu. Školní neúspěch či kázeňské problémy jsou projednávány se žáky,
případně se zákonnými zástupci. Dílčím opatřením ke zlepšení výsledků v případě školní
neúspěšnosti žáka jsou individuální konzultace s vyučujícími. Žákům s potřebou
podpůrných opatření poskytuje škola náležitou podporu dle daných doporučení. Účinnost
těchto opatření škola systematicky sleduje a vyhodnocuje a přijímá potřebná opatření
v oblasti předcházení a nápravy vzniklých problémů. Škola vhodně zpracovává přehledy
prospěchu za třídy i předměty, které jsou součástí výroční zprávy. Z nich vyplývá, že
průběžné výsledky jsou závislé spíše na studijních předpokladech žáků konkrétní třídy než
na studijním oboru. Škole se díky úzké a efektivní spolupráci školy s domovem mládeže daří
uplatňovat jednotný přístup v oblasti výchovného působení a zvládat absenci žáků, včetně
neomluvené, jejíž výskyt je nahodilý a způsobený jen několika žáky. Vhodnými
preventivními aktivitami jsou adaptační kurzy pořádané vždy na počátku studia a aktuálně
prováděné screeningové šetření k sociálnímu klimatu tříd. Hodnocení chování žáků je
motivační, počet pochval vysoce převyšuje počet kázeňských opatření, která jsou udělována
převážně za neomluvenou absenci. Snížené známky z chování jsou výjimečným opatřením,
které v loňském školním roce bylo využito minimálně. Žáci jsou systematicky podporováni
v účasti v různých oborově zaměřených soutěžích, sportovních olympiádách a soutěžích.
Pravidelně dosahují výborných výsledků v okresních a krajských kolech, příležitostně jsou
úspěšní i na vyšší úrovni.
Výsledky u maturitních zkoušek korespondují s průběžnými výsledky žáků ve všech
maturitních předmětech. V uzavřeném školním roce celkově dosáhli žáci školy ve skupině
obdobných oborů v rámci celorepublikového srovnání vyšší úspěšnosti ve společné části
maturitních zkoušek ve všech zkušebních předmětech. V celorepublikovém srovnání
společné části maturitních zkoušek vykazují dlouhodobé výsledky žáků školy z matematik y
trend postupného zvyšování úspěšnosti, v jazycích převažuje trend poměrně vyrovnanýc h
nadprůměrných výsledků. V uzavřeném školním roce dosáhli žáci ve společné části
maturitní zkoušky ze všech maturitních předmětů nejvyšší úspěšnosti v českém jazyce
a literatuře. O vysoké motivaci většiny žáků ke studiu vypovídá dlouhodobá vynikajíc í
úspěšnost žáků v praktické části maturitní zkoušky.
Vyšší odborná škola zaznamenává setrvalý pokles zájmu uchazečů o studium. Z tohoto
důvodu realizuje pouze studium v dálkové formě, a první ročník bývá zpravidla otevírán
pouze jednou za tři roky. K hodnocení výsledků vzdělávání využívá škola všechny
předepsané formy hodnocení. Motivovanost studentů, kteří si většinou potřebují doplnit
kvalifikaci pro výkon své dosavadní funkce, bývá vysoká, předčasné odchody ze studia
zaznamenává škola zpravidla pouze v prvním ročníku z důvodu obtížného skloubení


                                           4/7
pracovního, studijního a osobního života. Významným ukazatelem kvality výuky je
úspěšnost při absolutoriu, která je velice dobrá, neúspěšnost škola zaznamenává pouze
ojediněle. V předložených absolventských pracích, obhajovaných na konci studia při
absolutoriu, se odráží dobrá studijní morálka a jsou proto na dobré úrovni po obsahové
i formální stránce. Škola nevydává absolventům vyšší odborné školy dodatek k diplomu
o absolutoriu „Europass“.


                                         Závěry
Vývoj školy
- Škola má nové vedení, které postupně zavádí organizační změny a usiluje o nastavení
  efektivního modelu fungování školy.
- Zavedeny byly elektronické třídní knihy, vzájemná komunikace byla podpořena aktivním
  využíváním elektronického informačního systému.
- Zlepšily se materiální podmínky školy, dílčími stavebními úpravami a postupným
  doplňováním vybavení škola zkvalitňuje podmínky pro žáky, studenty i učitele.
- Vedení školy věnuje více pozornosti činnosti domova mládeže.
Silné stránky
- Spolupráce školy se sociálními partnery včetně zahraničních, efektivní propojení teorie
  s praxí, publikační činnost vyučujících odborných předmětů a pestrá mimoškolní činnost
  významně zkvalitňují podmínky vzdělávání.
Slabé stránky a/nebo příležitosti ke zlepšení
- V oblasti teoretického vyučování učitelé nevyužívají v dostatečné míře metody a formy
  práce směřující k vyšší aktivitě žáků a studentů, nedostatečnou pozornost věnují
  formativnímu hodnocení a diferenciaci zadávaných úkolů, které u žáků a studentů posilují
  motivaci a zodpovědnost za vlastní vzdělávání.
Doporučení pro zlepšení činnosti školy
- Nastavit funkční kontrolní systém s poskytováním kvalitní zpětné vazby.
- Další vzdělávání pedagogických pracovníků plánovat a podpořit na základě zjištění
  z hospitační činnosti.
- V oblasti teoretického vyučování více zařazovat metody a formy práce vedoucí k vyšší
  aktivitě žáků a studentů.
- Dodržovat strukturu hodin, více využívat prvky formativního hodnocení a zaměřit se na
  diferenciaci zadávaných úkolů.
- Vydávat absolventům vyšší odborné školy dodatek k diplomu o absolutoriu „Europass“.


            Seznam dokladů, o které se inspekční zjištění opírají
 1.   Zřizovací listina vydaná Jihočeským krajem dne 27. 11. 2001 včetně dodatků č. 1 až
      22, poslední ze dne 27. 6. 2019
 2.   Jmenování na vedoucí pracovní místo ředitele vydané Jihočeským krajem dne
      1. 7. 2022, č. j. KUJCK 72910/2022 s účinností od 1. 8. 2022



                                           5/7
 3.   Rozhodnutí vystavené MŠMT dne 15. 5. 2017 o akreditaci vzdělávacího programu
      16-01-N/02 Vodní hospodářství a ekologie, forma vzdělávání dálková pro Střední
      rybářskou školu a Vyšší odbornou školu vodního hospodářství a ekologie, Vodňany,
      Zátiší 480 s platností od 1. 9. 2017 do 31. 8. 2023, čj.MSMT-5572/2017-2
 4.   Rozhodnutí vystavené MŠMT dne 1. 6. 2022 o prodloužení platnosti akreditace
      vzdělávacího programu 16-01-N/02 Vodní hospodářství a ekologie, forma vzdělává ní
      dálková pro Střední rybářskou školu a Vyšší odbornou školu vodního hospodářství a
      ekologie, Vodňany, Zátiší 480 s platností do 31. 8. 2029, č. j. MSMT-4279/2022-6
 5.   Výpis z rejstříku škol a školských zařízení k datu inspekční činnosti
 6.   Výroční zpráva o činnosti školy za školní rok 2021/2022
 7.   Školní vzdělávací program střední školy 41-43-M/01 Rybářství – Vodní stavby
      v rybářství, 41-43-M/01 Rybářství – Chov ryb s platností od 1. 9. 2022 v denní formě
      vzdělávání
 8.   Vzdělávací program vyšší odborné školy 16-01-N/02 Vodní hospodářství a ekologie
      s platností od 1. 9. 2017 do 31. 8. 2023 v dálkové formě vzdělávání
 9.   Školní vzdělávací program domova mládeže s platností od 1. 9. 2022
10.   Školní řád střední školy s účinností od 1. 9. 2022
11.   Organizační a školní řád vyšší odborné školy s účinností od 1. 9. 2022
12.   Vnitřní řád domova mládeže s účinností od 1. 9. 2022
13.   Vnitřní řád školní jídelny s účinností od 1. 1. 2023
14.   Dokumentace týkající se školního poradenského pracoviště
15.   Zápisy z pedagogických rad konaných ve školním roce 2021/2022, 2022/2023
16.   Zápisy z jednání školské rady ve školním roce 2021/2022, 2022/2023
17.   Zápisy z předmětových komisí ve školním roce 2021/2022, 2022/2023
18.   Plán dalšího vzdělávání pedagogických pracovníků pro školní rok 2022/2023
19.   Koncepce rozvoje SRŠ a VOŠ Vodňany ze dne 27. 4. 2022
20.   Výroční zpráva o činnosti školy za školní rok 2021/2022
21.   Třídní knihy za školní roky 2021/2022 a 2022/2023 do termínu inspekční činnosti
22.   Rozvrh hodin střední a vyšší odborné školy pro školní rok 2022/2023
23.   Organizační řád školy
24.   Dokumentace týkající se oblasti bezpečnosti a ochrany zdraví včetně knih úrazů
25.   Personální dokumentace pedagogických pracovníků (doklady o dosažené odborné
      kvalifikaci a dalším vzdělávání)
26.   Ekonomická dokumentace školy


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete na adresu, Česká školní inspekce, Jihočeský inspektorát, Dukelská
23, 370 01 České Budějovice, případně prostřednictvím datové schránky (g7zais9),
nebo na e-podatelnu csi.c@csicr.cz s připojením elektronického podpisu, a to k rukám
ředitelky inspektorátu.




                                           6/7
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Titul, jméno, příjmení, funkce
 Mgr. Marie Adamová, školní inspektorka,
 vedoucí inspekčního týmu

 Mgr. Ivan Bartoš, Ph.D., školní inspektor

 Mgr. Jana Cipínová, školní inspektorka

 Mgr. Markéta Křivánková, školní
 inspektorka

 Bc. Vladimír Štipl, kontrolní pracovník

 Ing. Petr Káninský, metodik v oblasti
 středního odborného školství




V Českých Budějovicích 13. 3. 2023




                                             7/7
