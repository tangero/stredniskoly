                                  Česká školní inspekce
                                 Středočeský inspektorát
                               Arabská 683, 160 66 Praha 6
____________________________________________________________________________________________________________




                         IN S P E K Č N Í ZP R ÁVA
                                             Čj. ČŠIS-1616/24-S
                                           Sp. zn. ČŠIS-S-326/24-S


Název                               Gymnázium Zikmunda Wintra Rakovník, příspěvková
                                    organizace
Sídlo                               Žižkovo nám. 186, Rakovník I, 269 01 Rakovník
E-mail                              info@gzw.cz
IČO                                 47 019 671
Identifikátor                       600 007 952
Právní forma                        příspěvková organizace
Zastupující                         PhDr. Zdeňka Voráčková
Zřizovatel                          Středočeský kraj
Místo inspekční činnosti            Žižkovo nám. 186, Rakovník
Inspekční činnost na místě          22. až 24. dubna 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání podle přísluš nýc h
školních vzdělávacích programů (dále „ŠVP“), naplňování ŠVP a jeho souladu s právními
předpisy a rámcovým vzdělávacím programem podle § 174 odst. 2 písm. b) a c) zákona
č. 561/2004 Sb., o předškolním, základním, středním, vyšším odborném a jiném vzdělává ní
(školský zákon), ve znění pozdějších předpisů.


                                         Charakteristika
Příspěvková organizace (dále „škola“) aktuálně vzdělává v denní formě 417 žáků, z toho
213 v osmi třídách osmiletého a 204 žáků v osmi třídách čtyřletého oboru Gymnázium.
Počet žáků je dlouhodobě stabilní, naplněnost školy se pohybuje kolem 96 %.
K termínu inspekční činnosti se ve škole vzdělávalo devět žáků se speciálními vzdělávac ími
potřebami (dále „SVP“). Škola vykazovala dva žáky, kteří se vzdělávali podle
individuálního vzdělávacího plánu (dále „IVP“) a tři žáky s odlišným mateřským jazykem
s různě velkou jazykovou bariérou.
Stravování žáků je zajištěno ve školní jídelně jiného subjektu.


                         Hodnocení podmínek vzdělávání
Ředitelka školy (dále „ředitelka“) působí ve funkci od roku 2013. Cíle a směry rozvoje školy
v oblasti lidských i materiálních zdrojů se daří plnit. Širší vedení školy (ředitelka,
její zástupkyně a předsedové předmětových komisí) se účelně schází na pravidelnýc h
poradách a projednává organizační záležitosti, sjednocování hodnocení žáků a péči o žáky
nadané. Nastavení řídicích vazeb a kompetencí mezi vedením školy a jednotlivými
zaměstnanci však není vždy efektivní. Méně účinná je kontrola vyučovacího procesu
a vzdělávání žáků podle IVP. Vedení školy monitoruje kvalitu výuky při hospitační činnost i.
Ta je ale málo orientovaná na systematické zhodnocení, poskytování efektivní zpětné vazby
pedagogům a přijetí účelných opatření k zvýšení kvality vyučovacího procesu. Ve školním
řádu byly během inspekční činnosti odstraněny nesrovnalosti, jež přetrvaly od minulé
inspekční činnosti.
Téměř všichni učitelé jsou odborně kvalifikovaní. Tři učitelé z 35 tuto podmínku nesplňují,
někteří zahájili příslušné studium. Ředitelka prokazatelně hledá kvalifikované učitele. Další
vzdělávání pedagogických pracovníků většinou odpovídá potřebám školy, účastní se ho však
pouze někteří vyučující a v menší míře je zacíleno na oblast práce s heterogenní třídou,
využívání formativního hodnocení a inovativních metod a forem výuky, přestože
to je vzhledem k sledovanému průběhu vzdělávání potřebné. Výchovná poradkyně a školní
metodička prevence úspěšně zakončily příslušné studium, nově byla ustavena funkce
kariérové poradkyně. Přehledně je stanoveno rozdělení kompetencí pro koordinátory
například v oblastech mezinárodních projektů, spolupráce s vysokými školami,
dobrovolnického centra apod.
Vedení školy účelně využívá disponibilní finanční zdroje posílené o prostředky z projektů
ke zlepšování podmínek vzdělávání. Od minulé inspekční činnosti se podařilo
zrekonstruovat studovnu a učebnu fyziky, zkvalitnilo se vybavení digitální technikou.
Výzdoba historického interiéru budovy originálními zdařilými výtvarnými pracemi žáků
napomáhá vytvářet příjemné prostředí.
Škola věnuje oblasti zajištění bezpečnosti žáků potřebnou pozornost. Přijímaná opatření jsou
účinná, neboť míra úrazovosti je nízká.
Škola využívá funkční informační systém, podněty ke své činnosti získává i prostřednictvím
školské rady, sdružení rodičů nebo od zástupců tříd. Zdrojem zpětné vazby jsou i evaluační
dotazníky pro žáky. Kvalitně je rozvíjena dlouhodobá spolupráce s přírodovědeckými
a technickými fakultami vysokých škol, což vytváří výborné podmínky zejména pro rozvoj
přírodovědného vzdělávání.


                          Hodnocení průběhu vzdělávání
Všechny sledované vyučovací hodiny probíhaly ve velmi přátelské atmosféře. Učitelé
projevovali zájem o žáky a jejich vzdělání. Vzdělávací cíle byly obsaženy v ŠVP
a byly žákům zřejmé. Některé z úloh poskytly učitelům zpětnou vazbu o míře zvládnutí


                                             2/7
učiva. V jednotlivých hodinách byly zřejmé kvalitativní rozdíly ve struktuře, v pestrosti
použitých metod práce a míře zapojení žáků do výuky. Efektivitu vzdělávání v některých
případech snižovala nízká míra využití aktivizačních metod, což neumožňovalo výraznějš í
diferenciaci učiva. Žáci tak pracovali většinou na stejných úkolech s totožnou mírou
obtížnosti, což vedlo u mnoha z nich k pasivitě, protože nebyl zcela využit jejich
individuální vzdělávací potenciál. Pouze zhruba v polovině vyučovacích hodin byla
učitelem k prezentaci učiva vhodně použita didaktická technika. Vedení žáků
k objektivnímu posouzení kvality vlastního výkonu dle předem známých kritérií učiteli bylo
nedostatečné. Chybělo hodnocení, sebehodnocení žáků či hodnocení vrstevníky. Učitelé
tak nezískali dostatečnou informaci o míře porozumění probíraného jevu. Formativní
hodnocení žáků vedoucí k podpoře motivace žáků k jejich dalšímu učení nebylo využívá no.
V úvodní části výuky českého jazyka a literatury vyučující správně seznámili žáky
s obsahem, výjimečně i s cílem vyučovací hodiny. Následovalo účelné opakování
probraného učiva. V nižším stupni gymnázia byli žáci tvůrčím způsobem zapojeni do výuky.
Dařilo se zařazovat i úlohy s různou mírou obtížnosti. Naproti tomu ve výuce
ve vyšším stupni gymnázia převažoval frontální výklad a řízený rozhovor. Hodiny byly
zaměřeny na systematizaci poznatků a předávání hotových informací, což vedlo jen částečně
k aktivizaci všech žáků.
Ve společenskovědní vzdělávací oblasti byly vhodně propojovány mezipředmětové vztahy
a uváděny konkrétní příklady z reálného života. To většinou umožňovalo žákům pochopení
probíraného učiva. Ve sledovaných hodinách však převažovala frontální organizace práce
kombinovaná s řízeným rozhovorem, do něhož se zapojovala jen menšina žáků. Samostatné
vyplňování pracovních listů dobře aktivizovalo všechny žáky, kteří ale nebyli vedeni
k soustavnějšímu využívání různých informačních zdrojů.
Pozitivem všech sledovaných hodin cizích jazyků bylo jejich vedení převážně v cílovém
jazyce, ve vstřícném prostředí. Zvolené výukové postupy ve dvou třetinách hospitované
výuky, tj. především řízený rozhovor s převažující aktivní rolí učitele či samostatná práce
žáků, však dostatečně nepodporovaly rozvoj jejich interaktivních řečových dovedností
a neumožňovaly tak účelnou participaci na výuce. Také aktivní cizojazyčná komunikace
mezi žáky vedoucí k jejich vzájemné spolupráci se vyskytovala pouze ojediněle. Využita
nebyla práce s informačními zdroji, žáci nebyli vedeni ani k práci se slovníke m.
V hospitované výuce si žáci si nemohli vybírat z úloh odlišné kognitivní náročností,
což nepodporovalo proces učení žáků nadaných.
Ve dvou třetinách sledovaných hodin anglického jazyka učitelé pracovali výhradně
s učebnicí, pouze ve třetině obohatili hodinu sledováním autentického videa, zařazením
jazykové hry či prací s pracovním listem. Vyučující střídali rozdílné formy práce,
a to skupinovou či ve dvojicích, nicméně ne vždy účelně. V některých skupinách byla
nevhodně používána učebnice nekorespondující s vyššími jazykovými kompetencemi žáků.
Všechny hodiny postrádaly závěr se shrnutím, hodnocení a sebehodnocení, což žákům
znesnadňuje zmapování získaných či chybějících znalostí a dovedností. Výuka druhých
cizích jazyků (německého, francouzského, ruského a španělského) byla zaměřena zejména
na rozšíření slovní zásoby a rozvoj receptivních řečových dovedností, tj. čtení a poslechu
s porozuměním. Pouze ve třetině hospitovaných hodin žáci efektivně pracovali
s problémovými úlohami s využitím vhodně strukturovaných pracovních listů.
Sledovaná výuka přírodovědných předmětů a matematiky probíhala nejen v kmenovýc h
učebnách, ale i v aule či v laboratořích, ve kterých žáci zkušeně využívali mikroskopy
a laboratorní techniku. Část vyučovacích hodin těchto předmětů je organizována jako
cvičení vždy pro polovinu třídy, což zvyšuje efektivitu vzdělávání. Silnými stránkami výuky


                                           3/7
biologie bylo využívání dobře připravených materiálů, školních pomůcek a zaříze ní.
Promyšlená struktura hodiny a navazující pracovní aktivity vedly k aktivnímu zapojení
všech žáků. Oživením výuky bylo zajímavé rozdělení žáků do skupin a činnostní učení
při tvorbě učebnice hornin. Opakování názvosloví s přehlednými zápisy na tabuli přispělo
k aktivní spolupráci žáků s vyučujícím při chemii, v níž žáci prokazovali velmi dobré
znalosti. Partnerský přístup, vstřícná komunikace a časté uvádění možného využití znalostí
na příkladech z praxe oživilo výuku fyziky. Chybělo však přehlednější rozdělení učiva, takže
žáci ztráceli pozornost při zapisování poznámek. Velmi kvalitní byla výuka matematik y.
Ve svižném tempu probíhalo opakování učiva, vyučující žáky správně vedla k aktivnímu
učení při využití mnoha názorných pomůcek. Skupinová práce umožnila žákům navrhovat
různé možnosti řešení příkladů ze skutečného života.
Hospitovaná výuka estetické výchovy (výtvarná a hudební výchova) probíhala v příjemné
pracovní atmosféře a měla pro žáky velmi inspirativní charakter. Empatický přístup
vyučujících umožňoval žákům experimentovat s různými technikami a vyjádřit svou
individualitu včetně zažití úspěchu každého žáka.


                          Hodnocení výsledků vzdělávání
Při posuzování míry dosažení výstupů ŠVP škola využívá četné interní nástroje hodnocení,
například čtvrtletní, pololetní testy a dlouhodobě také ročníkové práce. Informace
o průběžném hodnocení jsou poskytovány žákům a zákonným zástupcům prostřednictvím
informačního systému. Škola se také zapojuje do externího výběrového zjišťování výsledků
vzdělávání a umožňuje talentovaným žákům účast v různých typech soutěží, předmětových
olympiádách i středoškolské odborné činnosti na školní, regionální, celostátní i mezinárod ní
úrovni. Škola tímto zajišťuje žákům prezentaci osvojených teoretických znalostí.
Od předchozí inspekční činnosti přetrvává vysoká úspěšnost žáků v průběhu vzdělává ní.
V hodnoceném období dvou posledních školních let se výborné průběžné výsledky žáků
ještě zlepšovaly. V obou oborech vzrostl podíl žáků prospívajících s vyznamená ním.
Zatímco ve školním roce 2021/2022 činil ve čtyřletém oboru vzdělávání 47 % a v osmile té m
přibližně 61 %, ve školním roce 2022/2023 dosáhl ve čtyřletém oboru přibližně 49 %
a v osmiletém oboru 67 %. V obou sledovaných letech dosáhli nejlepšího výsledku žáci
primy, v níž všichni prospěli s vyznamenáním. Žáci bez obtíží zvládají nároky
gymnaziálního vzdělávání jak v primě, tak v prvním ročníku čtyřletého oboru. Neprospívají
jen výjimečně. Z mezioborového porovnání výsledků vzdělávání žáků vyššího stupně
osmiletého a čtyřletého gymnázia je patrné, že ve vzdělávání jsou výrazně úspěšnější žáci
osmiletého oboru. Z analýzy průběžných výsledků žáků však vyplývají i některé negativní
jevy. Ve škole je nezanedbatelný podíl žáků ohrožených školní neúspěšností (hodnocení
jednou či více dostatečnými na vysvědčení). V obou sledovaných letech dosáhli žáci
nejhoršího průměrného prospěchu v chemii, která spolu s matematikou a německým
jazykem patří mezi obtížné předměty. Absence žáků ve výuce byla v obou hodnocených
školních letech v průměru 122,5 hodin na žáka za rok. Neomluvené hodiny se téměř
nevyskytly.
Zatímco v osmiletém gymnáziu je dokladem dobrých výsledků žáků také jejich výborná
úspěšnost ve společné části maturitní zkoušky, celková hrubá neúspěšnost, tedy podíl žáků
neúspěšných ve společné části maturitní zkoušky nebo zkoušku nekonajících z celkového
počtu přihlášených, byla v letech 2021/2022 a 2022/2023 v čtyřletém gymnáziu vyšší mezi
srovnatelnými obory v republice, a to 5,9 % v roce 2021/2022 a 7,8 % v roce 2022/2023.
Ve společné části maturitní zkoušky z matematiky v čtyřletém gymnáziu došlo dokonce


                                            4/7
k nárůstu hrubé neúspěšnosti z 5,3 % na 11, 5 %. Někteří žáci prospěli v maturitníc h
profilových zkouškách až v opravném termínu, a to z biologie, českého jazyka a základů
společenských věd.
Výchovná poradkyně účelně informuje učitele o potřebách žáků se SVP a sleduje výsledky
žáků. Jejich prospěch je srovnatelný s výsledky ostatních žáků. Záznamy z jednání
pedagogické rady obsahují převážně statistická vyhodnocení prospěchu, chování a absence
žáků jednotlivých tříd. Detailnější rozbor, stanovení dalších postupů a následné systematické
vyhodnocování individuální podpory a pokroku žáků se SVP zde však chybí. Při řešení
výchovných problémů žáků výchovná poradkyně úzce spolupracuje s metodičkou prevence,
třídními učiteli a zákonnými zástupci žáků. Škola správně identifikuje projevy rizikové ho
chování, velký důraz je zároveň kladen na jeho prevenci. Mezi hlavní preventivní aktivity
patří organizace adaptačních, sportovních a geologických kurzů a dalších vhodných činnost í,
zejména projektových dnů, které účelně podporují rozvoj spolupráce a komunikace žáků.
Strategie předcházení školní neúspěšnosti je však zpracována pouze formálně, proto se v její
praktické realizaci vyskytují dílčí nedostatky. Ty se projevují zejména nižší účinnos tí
opatření vedoucích ke zlepšení výsledku žáků u maturitní zkoušky. Příležitostí ke zlepšení
je zavedení systematického přístupu vůči žákům s odlišným mateřským jazykem, počínaje
jejich identifikací s navazující podporou.
Škola podporuje rozvoj nadání žáků s ohledem na jejich osobnostně-dovednostní profilac i
díky aktivnímu zapojení do regionálního systému proaktivních škol. K navyšová ní
klíčových kompetencí žáků a podpoře wellbeingu přispívá i činnost zájmových kroužků,
ať již biologického, diskusního či výtvarného, a organizace projektových dnů, některých
vhodně zaměřených na setkání s významnými abiturienty školy. Od roku 2020 je škola
zapojena do vzdělávacího programu DofE. Participace v programu motivuje žáky v osobním
rozvoji a pomáhá jim získávat dovednosti pro jejich studijní i profesní budoucnost.
Pozitivem školy je efektivní mezinárodní spolupráce s partnerskými školami z Německa
a Francie. Realizována jsou úspěšná trinacionální setkání žáků, což cíleně podporuje rozvoj
jejich cizojazyčných kompetencí. Organizovány jsou zahraniční poznávací zájezdy
a exkurze, např. do Německa, Anglie, Francie a Španělska.


                                         Závěry
Vývoj školy
– Postupně se zlepšují materiální podmínky pro vzdělávání.
– Pokračuje dlouhodobě dobrý prospěch žáků v průběhu vzdělávání,                roste počet
  vyznamenaných, a to jak v osmiletém, tak i v čtyřletém gymnáziu.
Silné stránky
– Dlouhodobou spoluprací s vysokými školami a podporou účasti v soutěžích škola rozvíjí
  znalostní a dovednostní potenciál žáků. (1.5)
– Žáci osmiletého gymnázia dosahují stabilně výborných výsledků v průběhu vzdělává ní
  i při jeho ukončování maturitní zkouškou. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz




                                            5/7
Slabé stránky (oblasti ke zlepšení)
– Kontrola kvality vyučovacího procesu a vzdělávání             žáků podle individuálního
  vzdělávacího plánu vykazuje nižší účinnost. (2.1)
– Učitelé málo využívají kooperativní formy výuky a metody rozvíjející kritické myšle ní,
  což snižuje motivaci a aktivizaci žáků. (4.2)
– Učitelé většinou nediferencují výuku, čímž nezohledňují dostatečně individuální potřeby
  jednotlivých žáků. Příležitosti ke zlepšení mají v efektivnějším využívání formativního
  hodnocení a poskytování zpětné vazby o zvládnutí učiva žákům. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zefektivnit práci s výsledky hospitační činnosti.
– Ověřovat kontrolou využívání efektivních metod a forem při vyučování a aktivní zapojení
  žáků do výuky.
– Rozšířit další vzdělávání pedagogických pracovníků a zaměřit ho na získání dovedností
  ve využívání aktivizačních metod a forem výuky, vzájemného hodnocení
  a sebehodnocení žáky a na formativní hodnocení.
– Zavést systematický přístup k žákům s odlišným mateřským jazykem, počínaje jejich
  identifikací s navazující podporou.


                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení), stav k termínu inspekční činnosti
 2.   Potvrzení ve funkci ředitelky vydané Středočeským krajem, čj. 077587/2016/KUSK,
      z 25. 5. 2016
 3.   Dokumentace k řízení a kontrole, školní rok 2023/2024 k termínu inspekční činnosti
 4.   Školní vzdělávací programy, účinné k termínu inspekční činnosti
 5.   Školní řád, účinný k termínu inspekční činnosti, včetně aktualizace
 6.   Personální dokumentace pedagogických pracovníků včetně plánu jejich dalšího
      vzdělávání (vzorek), školní roky 2022/2023 a 2023/2024 k termínu inspekční činnosti
 7.   Dokumentace k zajištění bezpečnosti a ochrany zdraví, platná ve školním roce
      2023/2024 k termínu inspekční činnosti
 8.   Doklady o přijímání ke vzdělávání, o ukončování vzdělávání (vzorek), školní roky
      2021/2022, 2022/2023 a 2023/2024 k termínu inspekční činnosti


                                            6/7
  9.   Třídní knihy, rozvrhy vyučovacích hodin, školní rok 2023/2024 k termínu inspekční
       činnosti
10.    Záznamy z pedagogické rady a předmětových komisí, školní roky 2022/2023
       a 2023/2024 k termínu inspekční činnosti
11.    Dokumentace školního poradenského pracoviště, školní roky 2022/2023 a 2023/2024
       k termínu inspekční činnosti
12.    Školní matrika – stav k termínu inspekční činnosti
13.    Výroční zpráva o činnosti školy, školní rok 2022/2023
14.    Vybrané práce žáků včetně ročníkových prací ve školním roce 2023/2024
15.    Ekonomická dokumentace (finanční vypořádání dotací v roce 2023, závazné
       ukazatele rozpočtu 2023, účetní závěrka sestavená k 31. 12. 2023)
16.    Inspekční zpráva, čj. ČŠIK-647/17-K
17.    Internetové stránky školy https://gzw.cz


                                       Poučení
 Podle § 174 odst. 11 školského zákona může ředitelka školy podat připomínky
 k obsahu inspekční zprávy České školní inspekci, a to do 14 dnů po jejím převzetí.
 Případné připomínky zašlete prostřednictvím datové schránky (g7zais9), a to k rukám
 ředitelky inspektorátu.
 Inspekční zprávu společně s připomínkami a stanoviskem České školní inspekce
 k jejich obsahu zasílá Česká školní inspekce zřizovateli a školské radě. Inspekční
 zpráva včetně připomínek je veřejná a je uložena po dobu 10 let ve škole nebo školském
 zařízení, jichž se týká, a v místně příslušném inspektorátu České školní inspekce.
 Zároveň je inspekční zpráva zveřejněna na webových stránkách České školní inspekce
 a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Mgr. Markéta Seidlová, školní inspektorka, vedoucí inspekčního týmu
 Ing. Vladimíra Hokešová, školní inspektorka
 Ing. Jana Diopová, školní inspektorka
 Mgr. Eva Karasová, školní inspektorka
 Bc. Mária Kotvanová, kontrolní pracovnice
 20. 5. 2024




                                           7/7
