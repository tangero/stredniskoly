CSI0X00…




                                  Česká školní inspekce
                                   Plzeňský inspektorát
                               Koperníkova 26, 301 00 Plzeň
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIP-390/24-P
                                       Sp. zn. ČŠIP-S-83/24-P


Název                               Vyšší odborná škola a Střední průmyslová škola
                                    elektrotechnická, Plzeň, Koterovská 85
Sídlo                               Koterovská 85, 326 00 Plzeň
E-mail                              spse@spseplzen.cz
IČO                                 49 774 301
Identifikátor                       600 009 491
Právní forma                        příspěvková organizace
Zastupující                         Mgr. Vlastimil Volák
Zřizovatel                          Plzeňský kraj
Místo inspekční činnosti            Koterovská 85, Plzeň
                                    Částkova 817, Plzeň
Inspekční činnost na místě          22. 3., 25. – 27. 3. a 8. − 9. 4. 2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Zjišťování a hodnocení podmínek, průběhu a výsledků vzdělávání poskytovaného podle
§ 174 odst. 2 písm. b) zákona č. 561/2004 Sb., o předškolním, základním, středním, vyšším
odborném a jiném vzdělávání (školský zákon), ve znění pozdějších předpisů, zjišťová ní
a hodnocení naplňování školních vzdělávacích programů podle § 174 odst. 2 písm. c)
školského zákona.
                                   Charakteristika
Vyšší odborná škola a Střední průmyslová škola elektrotechnická, Plzeň, Koterovská 85
(dále „škola“ nebo „subjekt“) vykonává činnost vyšší odborné školy (dále „VOŠ“), střední
školy (dále „SŠ“), domova mládeže (dále „DM“) a školní jídelny.
VOŠ vzdělává studenty oborů Provoz a ekonomika dopravy, Elektrotechnika
v inteligentních stavbách, Internet věcí, Správce počítačových sítí pro malé a střední
organizace, Informatika ve firemní praxi a Marketing v denní formě studia. K termínu
inspekční činnosti se ve VOŠ vzdělávalo 251 studentů v 16 studijních skupinách
vyučovaných podle učebních plánů akreditovaných vzdělávacích programů. Největší zájem
mají uchazeči o vzdělávací program Marketing, nejmenší zájem projevují o obor vzdělání
Elektrotechnika v inteligentních stavbách. Nově škola od školního roku 2023/2024 vyučuje
studenty v oboru Internet věcí.
K datu inspekce se ve studijních skupinách vzdělávalo pět studentů s platným doporučením
školského poradenského zařízení. Pro další tři studenty vypracovala škola plány
pedagogické podpory. V zimním období aktuálního školního roku 2023/2024 se vzděláva lo
47 studentů podle individuálního vzdělávacího plánu a osm studentů cizinců, někteří z nich
s částečnou jazykovou bariérou.
SŠ poskytuje střední vzdělání s maturitní zkouškou ve třech čtyřletých oborech
Elektrotechnika, Informační technologie a Technické lyceum podle školních vzdělávac íc h
programů. V termínu inspekční činnosti bylo ve SŠ zapsáno celkem 1093 žáků, z toho 380
v 19 třídách oboru vzdělání Elektrotechnika, 547 ve 20 třídách oboru vzdělání Informač ní
technologie a 166 v osmi třídách oboru vzdělání Technické lyceum.
K termínu inspekce SŠ evidovala celkem 81 žáků se speciálními vzdělávacími potřebami
(dále „SVP“) a 11 žáků cizinců, z nichž někteří mají jazykovou bariéru. Ředitel povolil
vzdělávání podle individuálního vzdělávacího plánu 33 žákům.
V DM jsou ubytovaní žáci a studenti školy, ale také žáci dalších plzeňských škol. K datu
inspekční činnosti byli rozděleni do 17 výchovných skupin.
Školní jídelna zabezpečuje stravování pro žáky, studenty, vlastní zaměstnance i cizí
strávníky. Žáci a studenti školy mohou odebírat obědy, ubytovaným v DM je poskytováno
celodenní stravování.


                         Hodnocení podmínek vzdělávání
Ředitel školy vykonává svoji funkci od prosince 2022. V koncepci rozvoje školy, kterou
formuloval pro potřeby konkurzního řízení, zohledňuje profesní uplatnění absolventů na trhu
práce, společenskou poptávku a trendy i právní změny ve vzdělávání. Mezi hlavní priority
a cíle, které se řediteli daří úspěšně realizovat, patří zejména těsnější sepětí vzdělává ní
a praxe, zkvalitňování materiálně technického zázemí a rozvíjení přínosných vztahů se
sociálními a profesními partnery.
Vzhledem k tomu, že ředitel nemá zkušenosti s řízením školy, pro zajištění jejího chodu
vhodně část řídících pravomocí a povinností delegoval na své zástupce (SŠ, VOŠ a DM)
a další vedoucí pracovníky. Zástupkyně ředitele pro VOŠ, která byla do funkce jmenována
od srpna 2022, postupně nastavuje systém řízení. Z hlavních záměrů rozvoje VOŠ se daří
zajišťovat výuku a rozvíjet nabídku vzdělávacích programů, o jejichž absolventy mají firmy
a organizace na trhu práce velký zájem. K efektivitě vzdělávání ve SŠ i VOŠ přispívá práce



                                           2/11
tzv. kateder školy, které sdružují učitele stejných nebo příbuzných oborů. Na vedoucí kateder
byly převedeny významné pravomoci, zintenzivnila se hospitační činnost s pozitivním
dopadem na kvalitu výuky a podařilo se nasměrovat vzdělávání pedagogických pracovníků
na nové trendy v jednotlivých oborech. Ze závěrů hospitační činnosti vyplývají pozitiva
i negativa ve sledované výuce a konkrétní doporučení směřující ke zlepšení pedagogické
práce učitelů.
Z dotazníkového šetření ČŠI ve škole mezi aktéry vzdělávání vyplývá, že ředitel školy dosud
nevěnuje dostatečnou pozornost školnímu klimatu, tzn. nejsou nastaveny strategie pro
vyváření pozitivních vztahů mezi jednotlivými aktéry vzdělávání ve škole. Uvedená oblast
je pro vedení školy příležitostí ke zlepšení.
Systém vnitřní kontroly v celé organizační struktuře je vytvořen, vykazuje však některé
nedostatky např. chybějící náležitosti ve školním řádu VOŠ a vnitřním řádu DM,
nedostatečně zpracovaném školním vzdělávacím programu (dále „ŠVP“) pro DM. Menší
pozornost byla věnována kontrolní složce řízení, která se projevila v nedostatku při přijímá ní
studenta do vyššího ročníku.
Vzdělávání ve VOŠ probíhá podle platných akreditovaných vzdělávacích programů, ve SŠ
podle příslušných ŠVP. Během inspekční činnosti byl zjištěn nesoulad obsahu ŠVP
s rámcovými vzdělávacími programy (dále „RVP“), a to v mnoha oblastech všech
vyučovaných oborů vzdělání. Nejzávažnějším a již neodstranitelným nedostatkem je
neposkytování přírodovědného vzdělávání v předepsaném minimálním rozsahu.
Početný pedagogický sbor je složen z interních a externích pracovníků. Z průběhu sledované
výuky bylo patrné, že se vedení školy daří naplňovat hlavní záměr v personální oblasti, tj.
získávat pedagogické pracovníky, kteří jsou odborníky v oboru, který vyučují. Pozitivem je,
že pro specifickou teoretickou a praktickou výuku žáků a studentů jsou zajištěni specialisté,
kteří mají úzký kontakt s praxí. Učitelé, kteří nesplňují odbornou kvalifikaci, si potřebné
vzdělání doplňují odpovídajícím studiem. Chybějící odborná kvalifikace pedagogů neměla
vliv na kvalitu poskytovaného vzdělávání.
Vzdělávání probíhá v kmenových a odborných učebnách, laboratořích a dílnách. Průběžná
modernizace zařízení dílen, laboratoří, specializovaných učeben pro výuku odborných
i některých všeobecně vzdělávacích předmětů a prostředků informačních a komunikač níc h
technologií umožňuje seznamovat žáky s nejnovějšími trendy a v reálném prostředí získávat
znalosti a dovednosti např. v oblasti sdělovací a zabezpečovací techniky a programová ní
CNC strojů. Kvalitní materiálně technické zázemí podporuje názornost výuky, umožňuje při
výuce účelně propojovat teorii s praxí a vytváří dobré předpoklady pro naplnění odborného
profilu absolventa. Část přístrojového vybavení, měřicí a zabezpečovací technika a některá
odborná školní pracoviště jsou na výborné úrovni.
Vícezdrojové financování školy zajišťuje její ekonomickou stabilitu, která se odráží
ve výchovně vzdělávacím procesu, provozu i postupném zkvalitňování materiálníc h
podmínek. Škola hospodaří s prostředky ze státního rozpočtu a od zřizovatele. Další finanč ní
zdroj školy představuje příjem z rozsáhlé doplňkové činnosti a aktivní zapojení školy do
projektů a grantů.
S bezpečnostními pravidly jsou všichni aktéři vzdělávání pravidelně seznamováni na
začátku školního roku a také v jeho průběhu při konání různých akcí. V průběhu inspekční
činnosti byly vchody všech budov zabezpečeny a dohledy vykonávány. Bezpečnostní riziko
bylo shledáno při zajištění nočního provozu v domově mládeže, kde jeden zaměstnanec má
na starosti cca 150 žáků a studentů.



                                             3/11
                          Hodnocení průběhu vzdělávání
Hodiny českého jazyka v SŠ probíhaly v pozitivním vzdělávacím klimatu a s dobrou
interakcí učitel-žák. Vyznačovaly se dynamikou, vhodnou stimulací přemýšlení a podporou
verbální prezentace ve spisovné podobě jazyka. Učitelé dbali na pochopení a upevnění
učiva, místy bylo úspěšně podněcováno vrstevnické učení. Didaktická technika byla
využívána k prezentaci učiva, ale často též k vyhledávání informací žáky a ve dvou hodinách
k soutěživé činnosti prostřednictvím vzdělávací aplikace. Převažující frontální vedení výuky
bylo v některých hodinách střídáno skupinovou či individuální prací, někdy ale nebylo
využito příležitostí ke kooperaci při řešení problémových situací. Jen ojediněle byly
výrazněji respektovány potřeby žáků s podpůrnými opatřeními, v žádné z hodin nebyla
uplatněna diferenciace náročnosti předkládaného učiva. Přestože se všem učitelům podařilo
zaktivizovat žáky a hodiny vykazovaly převážně dobrou efektivitu, jen ojediněle byl jejich
závěr věnován účinnému formativnímu hodnocení a sebehodnocení žáků směrem k jejich
vzdělávacímu pokroku.
Výuka anglického, německého a francouzského jazyka ve SŠ byla vedena v cílovém jazyce
a vyznačovala se promyšlenou stavbou hodin ve vztahu k stanovenému cíli vzdělává ní.
Vyučující dobře organizovali práci, střídání činností a jejich logická návaznost přispíva ly
k plynulosti výuky. V hodinách byly správně realizovány nejen aktivity na osvojení
a procvičení slovní zásoby i mluvnice, ale hojně a správně byly zařazovány úkoly
k prohloubení řečových dovedností. Zvláště v anglickém jazyce byl vytvářen výrazný
prostor pro rozvoj komunikativní kompetence žáků. Výuka v závěrečném ročníku se
vztahovala k přípravě na ústní i písemnou část maturitní zkoušky. Vyučující zařazova li
účelné metody a formy práce, časté bylo produktivní využití párové formy pro nácvik
mluvního projevu, zásady oborových didaktik byly dodržovány. Žáci se zapojovali ukázněně
a se zájmem, pracovali dle jasně formulovaných instrukcí. Učitelé jim poskytovali přínosnou
průběžnou zpětnou vazbu. Pro vzdělávání byly efektivně využívány různé digitální zdroje,
mobilní zařízení pro vyhledávání informací, účelně bylo využíváno prostředí MS Teams pro
ukládání a správu materiálů k výuce. Malá část sledované výuky se vyznačovala absencí
motivace, monotónním stylem výuky nebo nerovnoměrným zapojováním všech žáků.
Diferenciace dle pracovního tempa žáků byla realizována ojediněle, stejně tak i práce
s kritérii hodnocení. Reflexe učebního pokroku samotnými žáky byla zařazována
sporadicky. K silným znakům patřila výuka ve skupině žáků s vysokou jazykovou úrovní,
kteří pod citlivým vedením erudované vyučující zpracovávali téma zániku civilizace v rámci
online kurzu Literature, Literacy and Critical Thinking, jenž od společnosti Centrum pro
talentovanou mládež zprostředkovala škola žákům zdarma.
Zdařilé sledované hodiny matematiky v SŠ měly promyšlenou strukturu s jasným
stanovením cíle a tématu, byly organizačně dobře připraveny a zvládnuty. Vzdělávac í
strategie obvykle rozvíjely vědomosti a dovednosti žáků, ve vyšších ročnících směřovaly
k přípravě žáků k ukončování studia, v části hodin i vhodně formovaly jejich postoje.
Převládala frontální výuka kombinovaná s řízeným rozhovorem a samostatnou prací.
Významným rysem části sledované výuky byl i důraz na samostatné zpracování témat žáky
v kombinaci s prezentací úkolů před třídou. Někteří učitelé cíleně volili dialogové metody
s produktivními otázkami a problémovými úkoly. Vyučujícím se dařilo zvyšovat zájem žáků
o probírané učivo prezentováním učiva v širších souvislostech a propojováním teoretických
poznatků s jejich využitím v praxi. Účelně a často byly využívány elektronické materiály ve
výukové platformě školy. Žáci měli dostatečný prostor k logickému a kritickému myšle ní,
pro věcnou diskusi, argumentaci a vyjádření vlastního názoru. V průběhu výuky většinou
žáci prokazovali odpovídající úroveň znalostí a dovedností, schopnost používat správnou


                                           4/11
odbornou terminologii, logicky uvažovat a aplikovat znalosti při řešení reálných úloh.
Pedagogové v průběhu výuky kontrolovali samostatnou práci žáků a poskytovali jim
zpětnou vazbu využitelnou při dalším procesu učení. Účelná práce s chybou ve většině hodin
vedla žáky k samostatnému zdůvodnění a aplikaci správného postupu práce.
Účinnost výuky v části sledovaných hodin odborných teoretických předmětů v SŠ snižova ly
některé dílčí metodické a didaktické nedostatky, tyto hodiny byly celkově vzhlede m
k potřebám žáků méně efektivní a jejich vzdělávací potenciál tak nebyl plně využit. Převaha
frontální formy výuky s dominancí učitele a předávání hotových poznatků vedla k nízkému
zapojení žáků a jejich málo aktivní práci v hodině. Výuka v těchto hodinách postrádala
pestrost, projevovala se jednotvárností, nižší dynamikou i menší motivací k učení. Menší
míra názornosti vedla k nižšímu zájmu žáků o probírané učivo. Téměř ve všech hodinách
bylo v závěru výuky zaznamenáno účelné shrnutí učiva s ohledem na ověření splnění
vzdělávacího cíle. Žáci zpravidla nebyli vedeni k posouzení kvality práce svých vrstevník ů
a k reflexi vlastního výkonu.
Kvalitu praktického vyučování odborných předmětů v SŠ pozitivně ovlivňuje erudovanost
učitelů i jejich profesní zkušenosti v daném oboru. Pedagogům se dařilo žáky aktivizo vat
a motivovat. Nastavená organizace vyučování umožňovala jak samostatnou realizac i
tematických zadání, tak i týmovou spolupráci při řešení zadaných úkolů. Žáci pracovali se
zájmem, převážně samostatně, případně s vhodnou dopomocí učitele. Uplatňova né
vzdělávací strategie respektovaly specifika oborů a vycházely především z dosažených
znalostí a dovedností žáků. Žáci byli vedeni k aplikaci teoretických poznatků
i technologických postupů, k rozvoji tvořivosti a fantazie. Získané odborné kompetence žáci
prokazovali samostatným řešením zadaných úkolů a běžným využíváním speciálního
programového vybavení. Ve výuce byli žáci průběžně motivováni pozitivním hodnocením
své práce. Žáci velmi často kooperovali na tematickém a technickém provedení podle
zadání. Vyučující je vedli k používání odborné terminologie, k logickému uvažová ní
a vyvozování závěrů. Úzké sepětí odborných poznatků s přímou realizací v rámci
praktických cvičení jednotlivých odborných předmětů přispívá k prohlubování odborných
kompetencí žáků. Nedílnou součástí výuky bylo důsledné dodržování bezpečnostních zásad
a ochrany zdraví při práci. Zkušenosti a nadšení učitelů se mnohdy promítaly do přístupu
a kvality prací žáků a jejich motivace. Výsledkem takového úsilí je např. zhotovení
v podmínkách školy unikátních modelů železničních zabezpečovacích systémů nebo řady
učebních pomůcek pro výuku i praktické využití, které byly jako dlouhodobé maturitní práce
žáků třetích ročníků v době inspekční činnosti prezentovány v rámci středoškolské odborné
činnosti.
Kvalitně probíhala výuka ve VOŠ v oboru Ekonomika a provoz dopravy, studenti se aktivně
zapojovali do diskuse k připravené prezentaci s aktualitami v dopravě. Systematick y
probíhal výklad pedagoga a práce studentů na případové studii. Velmi zdařilá byla rovněž
výuka algoritmizace a programování, ve které vyučující zadával problémové otázky, na které
studenti velmi aktivně odpovídali, navrhovali správná řešení a velmi dobře spolupracova li
s pedagogem. V předmětu ekonomika podniku a účetnictví studenti aktivně pracovali při
řešení zadaných příkladů, vyučující přispíval k ucelení znalostí studentů uváděním
zkušeností ze své praxe. Studenti prokazovali dobré znalosti účtování i ekonomickýc h
souvislostí. Slabou stránkou ve výuce německého jazyka byla nepromyšlená struktura
vyučovací jednotky a její jednotvárnost. Efektivitu výuky snižovalo časté používání češtiny
a nezařazení činností k procvičování všech řečových dovedností. Výuka anglického jazyka
byla založena na promyšlených a dobře navazujících aktivitách s využitím vhodně
zvoleného odborného textu, který dobře posloužil k opakování gramatických struktur.



                                           5/11
Organizace výchovně vzdělávací činnosti v DM směřovala k účelnému využívání volného
času, zaměřena byla na sportovní činnost v zájmových kroužcích a v rámci výchovnýc h
skupin. Ubytovaní žáci a studenti měli podle denního režimu zajištěn také pravidelný čas na
přípravu do školy, dodržována byla doba studijního klidu.


                           Hodnocení výsledků vzdělávání
Škola důsledně sleduje průběžné a celkové výsledky žáků za jednotlivá klasifikační období,
a to jak na úrovni vedení školy, tak i v rámci jednotlivých kateder. Výsledky tříd i jednotlivc ů
se projednávají čtvrtletně v pedagogické radě. Systematicky je sledována úspěšnost žáků při
ukončování vzdělávání maturitní zkouškou. Významnou zpětnou vazbu získává škola také
od spolupracujících firem, ve kterých žáci absolvují praxi. Na základě analýzy jsou v případě
potřeby přijímána opatření ke zlepšení. V posledním období směřovala zejména k pomoci
žákům 1. ročníků adaptovat se na středoškolské prostředí.
Škola využívá k získávání průběžných výsledků žáků standardní interní nástroje: testy,
písemné práce, ústní zkoušení. Z analýzy průběžných a celkových výsledků vzdělávání ve
střední škole je zřejmé, že celkové průběžné výsledky vzdělávání žáků jsou dlouhodobě
spíše průměrné. Např. ve školním roce 2022/2023 prospělo s vyznamenáním 8 % žáků, ale
zároveň existuje značný počet žáků, kteří konali zkoušky v náhradním termínu nebo opravné
zkoušky. V případě neúspěchu někteří žáci opakují ročník, výjimkou nejsou ani žáci, kteří
střední vzdělávání z tohoto důvodu ve škole ukončují.
Dokladem dobré kvality vzdělávání v SŠ jsou výsledky maturitních zkoušek. Výsledky žáků
u maturitní zkoušky většinou korespondují se studijními předpoklady žáků a jejich
hodnocením v průběhu vzdělávání. Úspěšnost žáků je ovlivněna mj. typem oboru, aktuálním
složením tříd i počtem zkoušku konajících žáků. V roce 2023 (jarní a podzimní období)
dosáhli žáci školy u maturitní zkoušky, stejně jako v předchozích letech, celkově velmi
dobrých výsledků. V profilové části maturitní zkoušky prověřující odborné kompetence
dosahují žáci všech oborů dlouhodobě velmi dobrých výsledků. Škola cíleně vytváří vhodné
prostředí pro podporu nadaných žáků a žáků s větším zájmem o studovaný obor jejich
zapojením do řady rozšiřujících vzdělávacích aktivit, např. soutěže programování či
robotické soutěže, středoškolská odborná činnost.
Ve školním roce 2022/2023 ve škole proběhlo výběrové zjišťování výsledků v čtenářské
gramotnosti určené žákům 2. ročníku a finanční gramotnosti pro žáky 1. ročníku. Ve
srovnání s ostatními středními odbornými školami, které se testování zúčastnily, získala SŠ
výborné hodnocení.
Pro zjišťování výsledků vzdělávání studentů v průběhu vzdělávání a při jeho ukončování
využívá škola průběžné hodnocení v rámci zimního a letního období, formou zápočtů,
klasifikovaných zápočtů a zkoušek. Informace jsou velmi přehledně vedeny v rámci
přehledů zpracovávaných vedením VOŠ.
Typickým znakem výsledků vzdělávání v prvních ročnících všech oborů je značný počet
studentů, kteří na konci školního roku neprospějí a zanechají studia. Důvodem je podle
vyučujících nezájem o zvolený obor, nezvládnutí učiva či pouze snaha získat statut studenta
a pracovat. Ve školním roce 2021/2022 z celkového počtu studentů všech oborů a všech
ročníků představoval úbytek 50 % všech studentů, v následujícím školním roce 2022/2023
se situace mírně zlepšila, úbytek představoval 40 %. Pozitivní je, že ve školním roce
2021/2022 zhruba ve třetině studijních skupin prospěl vždy alespoň jeden student
s vyznamenáním. V následujícím školním roce došlo k výraznému zlepšení, podíl skupin,


                                              6/11
ve kterých prospěl alespoň jeden student s vyznamenáním, se zvýšil na 80 %. Nejlepších
výsledků v tomto ohledu dosáhli studenti oboru vzdělání Marketing.
Srovnatelné výsledky v obou školních rocích byly dosaženy u absolutorií. Největší podíl
u nich tvořili studenti oboru vzdělání Marketing. Ve školním roce 2021/2022 z celkového
počtu všech studentů 39 na konci jejich třetího ročníku přistoupilo k absolutoriu 35 studentů
a podařilo se uspět 32 z nich (91 %). V následujícím školním roce z 38 studentů na konci
třetího ročníku skládalo absolutorium 33 z nich a všichni uspěli. V obou školních rocích byl
také poměrně vysoký podíl studentů prospívajících s vyznamenáním (40 %, resp. 36 %).
Pro úspěšný průběh praktické přípravy studentů má škola dobře nastavené mechanis my.
Studenti mají povinnost vyplňovat zprávu o průběhu praxe, vyučující ze školy pracoviště
navštěvuje a efektivně spolupracuje s pracovníkem ve firmě určeným jako vedoucí odborné
praxe.
Škola v současné době dotváří systém výchovného poradenství propojený s prevencí
sociálně patologických jevů. Primární prevence a výchovné poradenství jsou zajišťovány
pěti výchovnými poradkyněmi, z nichž jedna je zároveň kariérovou poradkyní, a pouze
jednou metodičkou prevence, která rovněž působí jako výchovná poradkyně pro žáky
některých tříd. Pracovníci školního poradenského pracoviště mají rozdělené své kompetence
k práci se žáky podle oboru vzdělání. Pravidelně se scházejí a řeší případné problémy
kázeňského charakteru nebo speciální vzdělávací potřeby žáků. Nastavení systému
poskytování poradenských služeb ještě vykazuje rezervy, např. příliš nepodporuje
systematickou spolupráci členů školního poradenského pracoviště s ostatními pedagogy.
Žákům se speciálními vzdělávacími potřebami poskytuje škola v souladu s doporučeními
školských poradenských zařízení odpovídající podporu včetně uzpůsobení podmínek při
konání maturitní zkoušky. Realizaci podpůrných opatření školní poradenské pracoviště
koordinuje, avšak bez prokazatelné spolupráce se zákonnými zástupci žáků. Z analýzy
výsledků vzdělávání žáků se speciálními vzdělávacími potřebami je zřejmé, že poskytovaná
podpora pozitivně ovlivňuje jejich prospěch (jejich výsledky studia se zásadně neliší od
průměru třídy). I přes tyto skutečnosti nebyla realizace podpůrných opatření v průběhu
hodnocených hodin vždy zřetelně zaznamenána. Výchovné poradkyně se v menší míře
věnují metodické podpoře učitelů přímo ve vyučovacích hodinách prostřednictvím hospitací
s cílem účelně podpořit učitele ve využívání vhodné diferenciace úkolů pro žáky podle jejich
individuálních schopností, včetně žáků nadaných.
Prevence rizikového chování vychází z minimálního preventivního programu, který je
zaměřen na včasné rozpoznávání nežádoucích jevů, vytváření standardizovaných postupů
při výskytu negativního chování a na podporu zdravého životního stylu u žáků. Obsahuje
aktivity směřující k prevenci negativních jevů ve škole a k vytváření zdravých vztahů
v rámci školního kolektivu, např. adaptační program pro žáky prvního ročníku, zahranič ní
zájezdy, práce s třídními kolektivy, tematicky zaměřené přednášky, sportovně turistické
kurzy. Není však nastaven systém bezprostředního předávání informací všem pedagogům
a zákonným zástupcům jako účinný nástroj včasného řešení a účinného podchycení
případných problémů. V době inspekční činnosti došlo k případu závažného porušení
školního řádu, o němž nebyla vedením školy informována ani metodička prevence. V oblasti
prevence škola spolupracuje s Policií ČR, městskou policií a se školskými poradenskými
zařízeními.
Škola identifikuje žáky s rizikem školního neúspěchu, jejich výsledky jsou předmětem
jednání jednotlivých kateder. Záznamy z jednání pedagogické rady však obsahují převážně
statistická vyhodnocení prospěchu, chování a absence žáků jednotlivých tříd. Detailnějš í
rozbor, stanovení dalších postupů a následné systematické vyhodnocování individuá lní


                                            7/11
podpory a pokroku těchto žáků však chybí. V těchto směrech je pedagogická rada využívá na
v malé míře. V případě selhávání žáků nabízí škola možnost přestupu na jiný obor nebo
využívá standardních pedagogických postupů jako jsou individuální konzultace, doučování
apod.
Kariérové poradenství vychází ze specifik školy, kdy profesní směřování žáků je obvykle
zacíleno a prohlubováno již v průběhu studia. Žákům posledních ročníků škola poskytuje
dostatek relevantních informací pro jejich profesní orientaci včetně zprostředkování nabídky
dalšího studia nebo zaměstnání.
Strategický rozvoj spolupráce se sociálními partnery nabízí široké možnosti praktické
přípravy žáků a studentů v předních technologických společnostech nebo využívání zázemí
pro studentské projekty v navázané spolupráci s technologickým parkem. Smysle m
spolupráce s partnery z řad firem a podniků je především seznámení žáků s reálnými
pracovišti v rámci odborných exkurzí a praxí, má však význam i jako pomoc při poskytování
učebních materiálů v rychle se rozvíjejících oborech. Po ukončení vzdělávání řada
absolventů nalézá pracovní uplatnění u těchto partnerů. Učitelé získávají infor mace
o nejnovějším vývoji a situaci v praxi. Externí partneři komunikují se školou o svých
požadavcích na žákovské kompetence a profil absolventa.
Učitelé cíleně podporují rozvoj odborných kompetencí žáků v cizojazyčném prostředí. Škola
pokračuje v dlouhodobé spolupráci s partnerskou školou v německém městě Cham, díky níž
dochází k přeshraniční výměně na úrovni žáků, k přátelským hospitacím pedagogů,
zprostředkována pro ně byla i odborná stáž. Škola se zapojuje do projektu Erasmus +, který
umožňuje realizovat odborné praxe v zahraničí (např. Španělsko, Irsko, Rakousko) řadě
zájemců ze střední i vyšší odborné školy. Ve školním roce 2022/2023 byl dvěma učitelům
zprostředkován pobyt ve škole obdobného zaměření na Slovensku (možnost návštěvy
vyučovacích hodin a získávání zkušeností z jiného prostředí), další absolvoval jazykový
kurz v zahraničí. Škola je rovněž místním centrem DofE (Mezinárodní cena vévody
z Edinburghu), na činnosti se podílí několik učitelů v roli vedoucích týmů, školitelů
a hodnotitelů dobrodružných expedic. Do činností je zapojeno několik žáků a studentů školy,
kteří prohlubují své kompetence při plnění výzev a podněcují svou cílevědomost plněním
úkolů v oblasti dobrovolnictví, pohybových dovedností či expedic. Aktuálně již získalo
ocenění v bronzové nebo stříbrné úrovni této ceny šest studentů.
Škola funguje jako Síťová akademie Cisco (Cisco Networking Academy). Vzhlede m
k zaměření vzdělávacích oborů je pro školu zapojení do programu velmi přínosné. Ve
školním roce 2021/2022 škola obdržela ocenění za dvacet let aktivní účasti a služby od
ředitele globálních operací této společnosti. V rámci této spolupráce jsou realizo vá ny
především kurzy pro budoucí správce počítačových sítí. Celkem bylo do kurzů Cisco ve
školním roce 2022/2023 zapojeno více než 250 žáků a studentů školy.
Pedagogové organizují množství aktivit, např. návštěvy odborných institucí, výstav
a festivalů, které mají za účel zprostředkovat žákům nejnovější informace a podnítit jejich
zájem o nová témata (např. Muzeum fantastických iluzí, AIMTEC Hackathon, Den
s Fakultou aplikovaných věd ZČU, výstavy Electronica 2022 a Embedded World 2023,
festival Inovujeme Plzeň 2023).
Škola posiluje úspěšnost vzdělávání žáků prostřednictvím úspěšných účastí v tematicky
zaměřených projektech, vědomostních i sportovních soutěžích, např. výborné umístění žáka
školy mezi úspěšnými řešiteli celostátního kola matematické olympiády, které se konalo
v době inspekční činnosti. Intenzivně se škola věnuje propagaci při dnech otevřených dveří
i prostřednictvím školního časopisu Propadlýk.



                                           8/11
Spolupráce pedagogických pracovníků DM s učiteli ve škole probíhá na standardní úrovni.
Výsledky výchovně vzdělávací činnosti v DM jsou pravidelně vyhodnocovány.


                                         Závěry
Vývoj školy
– Změna ve vedení školy - od prosince 2022 byl nově do funkce jmenován ředitel školy,
  od srpna 2022 byla nově do funkce jmenována zástupkyně ředitele školy pro vyšší
  odbornou školu, od června 2023 byla jmenována do funkce zástupkyně ředitele pro
  nepedagogickou činnost.
– Od poslední inspekční činnosti došlo k navýšení počtu žáků o 245.
– Zlepšily se materiálně-technické podmínky pro vzdělávání žáků a studentů.
Silné stránky
Střední škola
– Významným prvkem posilujícím kvalitu vzdělávání je trvalá spolupráce školy s externími
  partnery umožňující žákům získávat potřebné kompetence v reálném pracovním
  prostředí. (1.5)
– Kvalitní materiálně technické zázemí laboratoří a dílen podporuje názornost výuky,
  umožňuje při výuce účelně propojovat teorii s praxí a vytváří dobré předpoklady pro
  naplnění odborného profilu absolventa. (2.4)
– Pedagogové aktivně spolupracují, předávají si poznatky a využívají i formy vzájemnýc h
  hospitací s cílem zlepšovat kvalitu poskytovaného vzdělávání. Vzniklé problémy jsou
  řešeny, týmová spolupráce je efektivní. (3.3)
– Pedagogové se pravidelně účastní kurzů a seminářů k doplnění svého vzdělání
  a odborných dovedností. Účelně využívají samostudia a rozmanitých efektivních forem
  sdílení zkušeností. (3.5)
– Ve výuce ve střední škole učitelé zdařile žáky aktivizovali, cíleně je vedli k diskuzi
  o probíraném učivu. (4.2)
– Aktivní přístup žáků k praktické výuce odborných předmětů vede k realizaci kvalitníc h
  maturitních a soutěžních prací. (5.2)
– Škola systematicky a cíleně podporuje účast žáků v odborně zaměřených soutěžích
  i olympiádách, žáci dosahují velmi dobrých umístění ve vyšších kolech včetně
  republikové úrovně. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
Střední škola
– Škola má školní vzdělávací program, který není v souladu s příslušným rámcovým
  vzdělávacím programem a všemi právními předpisy týkajícími se vzdělávání. (1.2)
– Škola má ve vnitřních předpisech (školní řád) stanovena pravidla k organizování vlastní
  činnosti školy, avšak s nedostatky ve vztahu k příslušným právním předpisům. (1.3)
– Nízká míra angažovanosti ředitele v řízení výchovně vzdělávacího procesu. (2.1)


                                           9/11
– Nedostatečně nastavená pravidla pro činnost školního poradenského pracoviště. (2.2)
Vyšší odborné vzdělávání
– Téměř polovina studentů předčasně ukončí vzdělávání, zejména během prvního ročníku
  studia. (5.1)
Domov mládeže
– Dokumentace domova mládeže (ŠVP, vnitřní řád) není v souladu se školským zákonem
  a prováděcími vyhláškami (1.2)
– Nedostatečně vyhodnocená rizika v oblasti bezpečnosti žáků v domově mládeže. (1.4)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Nastavit pravidla ve vnitřních předpisech v souladu s právními předpisy.
– Zkvalitnit pedagogické vedení školy ve všech oblastech.
– Zpracovat školní vzdělávací programy v souladu s aktuálními verzemi rámcových
  vzdělávacích programů
– Věnovat dostatečnou pozornost motivaci studentů k učení a dosahování jejich úspěšnosti
  ve vzdělávání.
– Nastavit pravidla pro činnost školního poradenského pracoviště.
– Zajistit bezpečnost žáků a studentů ubytovaných v domově mládeže


                                    Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
   1. Zřizovací listina vydaná Plzeňským krajem pod čj. 190 z 31. května 2001včetně
      dodatků č. 1–10
   2. Jmenování na vedoucí pracovní místo ředitele vydané hejtmanem Plzeňského kraje
      s účinností od 1. prosince 2022
   3. Kvalifikační studium pro ředitele škol a školských zařízení vydané NPI z 2. 11.
      2023
   4. Školní řád Střední průmyslové školy elektrotechnické účinný od 1. 9. 2023
   5. Střední řád Vyšší odborné školy účinný od 17. 2. 2022
   6. Školní vzdělávací programy střední školy a akreditované vzdělávací programy
      vyšší odborné školy platné ve školním roce 2023/2024



                                           10/11
   7. Školní vzdělávání program Domova mládeže VOŠ a SPŠE Plzeň platný od 31.
       srpna 2022
   8. Vnitřní rád domova mládeže platný od 1. 9. 2023
   9. Výroční zpráva za školní rok 2022/2023
   10. Záznamy z pedagogické rady za školní roky 2022/2023 a 2023/2024
   11. Plán DVPP platný ve školním roce 2023/2024
   12. Individuální vzdělávací plány střední školy a vyšší odborné školy
   13. Dokumentace školního poradenského pracoviště platná ve školním roce 2023/2024
   14. Rozvrhy vyučovacích hodin platné ve školním roce 2023/2024
   15. Smlouvy o zajištění odborné praxe žáků a studentů
   16. Doklady k přijímání ke vzdělávání ve střední škole, v domově mládeže a ve vyšší
       odborné škole
   17. Doklady k ukončování vzdělávání ve střední škole a ve vyšší odborné škole
   18. Deníky výchovných skupin ve školním roce 2023/2024
   19. Účetní podklady za rok 2023
   20. Podklady ke kvalifikaci pedagogů – náhodný výběr
   21. Dokumentace ke školnímu stravování


                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitele
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 Ing. Drahuše Šefčíková, školní inspektorka, vedoucí inspekčního týmu
 Mgr. Alena Wirthová, školní inspektorka
 Mgr. Petra Holopírková, kontrolní pracovnice
 Mgr. Jitka Křížková, MBA, odborník v oblasti přírodovědného vzdělávání
 Mgr. Ivana Bartošová, školní inspektorka
 Ing. Vladimíra Hokešová, školní inspektorka
7. 5. 2024




                                        11/11
