                                     Česká školní inspekce
                                    Středočeský inspektorát
__________________________________________________________________________________________________________ __




                         IN S P E K Č N Í ZP R ÁVA
                                           Čj. ČŠIS-242/22-S


Název                                Gymnázium Jana Palacha, Mělník, Pod Vrchem 3421
Sídlo                                Pod Vrchem 3421, 276 01 Mělník
E-mail                               gjp@gjp-me.cz
IČ                                   49 518 917
Identifikátor                        600 007 316
Právní forma                         příspěvková organizace
Zastupující                          PhDr. Ilona Němcová
Zřizovatel                           Středočeský kraj
Místo inspekční činnosti             Pod Vrchem 3421, Mělník
Termín inspekční činnosti            14. − 16. března 2022


Inspekční činnost byla zahájena předložením pověření k inspekční činnosti.


                                  Předmět inspekční činnosti
Zjišťování a hodnocení podmínek, průběhu a výsledků středního vzdělávání podle
příslušných školních vzdělávacích programů, naplňování školního vzdělávacího programu
a jeho souladu s právními předpisy a rámcovým vzdělávacím programem podle § 174 odst. 2
písm. b) a c) zákona č. 561/2004 Sb., o předškolním, základním, středním, vyšším odborném
a jiném vzdělávání (školský zákon), ve znění pozdějších předpisů.


                                          Charakteristika
Příspěvková organizace vykonává činnost střední školy (dále „škola“). K 30. září 2021
vzdělávala 443 žáků v denní formě osmiletého (229 žáků) a čtyřletého (214 žáků) oboru
vzdělání Gymnázium. Naplněnost školy se od poslední inspekční činnosti zvýšila na 85 %,
zájem uchazečů je dlouhodobě vysoký.


2021/2022
Škola identifikuje 14 žáků se speciálními vzdělávacími potřebami a 10 cizinců bez jazykové
bariéry. Ředitelka školy (dále „ředitelka“) povolila třem žákům vzdělávání podle
individuálního vzdělávacího plánu z jiných závažných důvodů.
Stravování žáků od školního roku 2021/2022 zajišťuje externí firma.


                          Hodnocení podmínek vzdělávání
Ředitelka, jmenovaná v roce 2016, školu rozvíjí podle realisticky nastavené koncepce,
kterou průběžně účelně vyhodnocuje. Z dlouhodobých cílů se daří zlepšovat materiá lní
podmínky a rozvíjet klíčové kompetence žáků v rámci projektových dnů a tvorby
ročníkových prací. Částečně se daří naplňovat záměr efektivního využití moderních
vyučovacích metod a práce s nadanými žáky. Inovované školní vzdělávací programy (dále
ŠVP) vhodně kladou důraz na všeobecné vzdělání a rozsáhlou nabídku volitelných předmětů
pro podporu osobnostního rozvoje žáků.
Každodenní operativní řízení, na kterém se podílí i zástupce ředitelky, a vnitřní informač ní
systém, vhodně doplněný o platformu využívanou v době distanční výuky, jsou funkční.
Zásadní pedagogické a organizační záležitosti projednává ředitelka účelně v pedagogické
radě a s poradním orgánem, tvořeným předsedy předmětových komisí. Ve školním
poradenském pracovišti vzájemně spolupracují dvě kvalifikované metodičky prevence,
výchovná poradkyně a školní psycholog. Přispívají k účelné podpoře žáků se speciálními
vzdělávacími potřebami zejména včasnou identifikací a důsledným informová ním
o potřebách těchto žáků. V částečně obměněném pedagogickém sboru jsou všichni vyučujíc í
odborně kvalifikovaní, systém uvádění učitelů je funkční. Další vzdělávání vedení školy
i pedagogických pracovníků většinou odpovídá potřebám školy, v menší míře se však
věnuje oblasti práce s žáky nadanými. Částečně účinná kontrolní činnost ředitelky je
zaměřená na hodnocení kvality vyučování, méně na přijímání opatření ve vztahu
ke zjištěným skutečnostem a k výsledkům vzdělávání. Příležitostí ke zlepšení je také využití
potenciálu předmětových komisí a školního poradenského pracoviště k analýze výsledků při
ukončování vzdělávání a k práci s žáky nadanými i ohroženými školním neúspěchem.
Díky vícezdrojovému financování a funkční spolupráci se zřizovatelem škola zlepšila své
materiální podmínky, které účinně podporují realizaci ŠVP. Vznikla nová sportovní hala,
relaxační a studijní kouty pro žáky, jezírko a přírodní zahrada a zlepšilo se vybavení v oblasti
informačních technologií. Zařízení a pomůcky jsou řádně obnovovány i díky partnerství
se spolkem rodičů.
O pravidlech a podmínkách bezpečnosti a ochrany zdraví jsou žáci vhodně opakovaně
seznamováni, o čemž svědčí nízká míra úrazovosti. V letošním školním roce došlo
ke zvýšení počtu úrazů v tělesné výchově, a proto škola následně správně zintenzivnila
preventivní opatření k jejich snížení. Nutné je obnovení platnosti revizí elektrickýc h
přístrojů, se kterými žáci přicházejí do styku při vzdělávání.
Škola se aktivně zapojuje do společenského života města. Účinně spolupracuje
s rodičovskou veřejností, zřizovatelem, středními a vysokými školami a dalšími partnery.
Ve škole aktivně pracuje studentská rada, její podněty ke zlepšení vedení průběžně
zohledňuje. Tyto aktivity napomáhají k naplňování ŠVP a udržení dobré prestiže školy
na veřejnosti.




2021/2022                                      2
                          Hodnocení průběhu vzdělávání
V hospitovaných hodinách byla zaznamenána pozitivní atmosféra a vzájemný respekt
učitelů a žáků. Vzdělávací cíle správně vycházely z dosavadních žákovských znalostí
a dovedností, všichni pedagogové projevovali o žáky zájem a vhodně je podporovali. Méně
pozornosti bylo věnováno rozvíjení postojových cílů. Ve dvou třetinách hodin učitelé účinně
aktivizovali žáky využitím kooperativních forem práce kombinovaných se samostatnou
prací žáků. Ve třetině hodin však byla využita frontální organizace výuky, u níž byla míra
zapojení žáků nízká. Příležitostí ke zlepšení je podpora práce žáků s různými informač ními
zdroji a rozvoje kritického myšlení, která byla zaznamenána pouze ve třetině výuky.
V závěru hodin se vyučující nedostatečně věnovali shrnutí a zhodnocení probraného učiva
a jen ojediněle využívali efektivní zpětnou vazbu formou vzájemného hodnocení nebo
sebehodnocení žáků. Také diferenciace výuky ve vztahu k žákům nadaným i ohroženým
školní neúspěšností byla účelně uplatněna pouze minimálně.
Ve výuce českého jazyka a literatury učitelé správně rozvíjeli dosavadní žákovské znalosti
a dovednosti ve složce jazykové, komunikační i literární. Zařazení vhodných kooperativníc h
organizačních forem a obrazových i textových materiálů vedlo k účinné aktivizaci žáků. Ti,
účelně vedení ke kritickému myšlení, samostatně pracovali s informacemi, logicky
argumentovali a obhajovali svá tvrzení. Efektivitu hodin snižovala nízká míra zpětné vazby.
Ve výuce cizích jazyků vyučující vhodně uplatňovali organizační formy výuky, především
skupinovou práci a práci ve dvojicích. Učitelé efektivním a promyšleným střídáním činností
aktivizovali žáky a prohlubovali jejich zájem o učivo. Pestrost didaktických prostředků
a učebních pomůcek podněcovala a udržovala motivaci žáků. Pedagogové důsledně vedli
výuku v daném cizím jazyce a většinou vyžadovali od žáků obsahově náročnější
komunikaci. Zaujetí vyučujících pro cizí jazyk vedlo k rozvoji jazykových kompetencí žáků.
V hospitovaných hodinách matematiky převládala méně účelná frontální výuka
a samostatná práce žáků. Pouze v polovině vyučovacích hodin byla vhodně využita
didaktická technika. Jen ojediněle žáci obdrželi efektivní zpětnou vazbu, diferenciace výuky
dle individuálních potřeb žáků nebyla zaznamenána. Ve vyučovacích hodinách
informačních a komunikačních technologií byli žáci účinně systematicky vedeni k aplikaci
osvojených poznatků v praxi, propojování mezipředmětových vztahů jim umožňovalo lepší
orientaci v dané problematice.
Ve většině hospitovaných hodin přírodovědných předmětů se efektivně střídal frontální
výklad vyučujících se skupinovou prací či prací ve dvojicích, i když dominantnější roli
ve výuce měli pedagogové a žáci zůstávali pasivními vnímateli předávaných poznatků. Při
výuce bylo využito spektrum vhodných učebních pomůcek. Přínosná byla badatelsky pojatá
výuka s pracovním listem, ve kterém měli žáci formulovat badatelskou otázku a následně
stanovit hypotézu, resp. výuka s využitím pokusu.
Ve dvou třetinách hodin společenskovědního vzdělávání učitelé efektivně využili potenciálu
žáků s vysokou úrovní vyjadřování při skupinovém řešení problémových otázek. Ve třetině
hodin převažovala méně efektivní frontální výuka založená především na předávání
hotových informací.
V hodinách estetického vzdělávání byly využity různé formy a metody práce, které efektivně
podněcovaly zájem nadaných žáků, rozvíjely kreativitu a jejich postoje. Závěrečné shrnutí
a objektivní vyhodnocení vyučovacích hodin mělo pozitivní dopad na práci žáků.
Pohybové dovednosti žáků škola účinně rozvíjí v hodinách tělesné výchovy, které probíhají
v tělocvičně, hale a na školním hřišti. V hospitovaných hodinách byly jednotlivé pohybové



2021/2022                                    3
činnosti dobře organizované, žáci aktivně cvičili a vyučující názorně předváděli správné
provádění jednotlivých úkonů.


                          Hodnocení výsledků vzdělávání
Při posuzování míry dosažení výstupů ŠVP škola využívá standardní interní nástroje,
například ústní a písemné zkoušení, testy a výstupy z projektů. Vhodně je doplňuje i nástroji
externími v podobě umístění žáků v okresních, krajských a celorepublikových kolech
olympiád a soutěží. Škola výsledky vzdělávání žáků pravidelně statisticky hodnotí při
jednáních pedagogické rady, v předmětových komisích a na poradách vedení školy.
Informace o průběžném hodnocení jsou žákům i zákonným zástupcům operativně dostupné
především prostřednictvím informačního systému.
Z dosahovaných výsledků v průběhu vzdělávání je patrné, že většina žáků přistupuje k výuce
zodpovědně a že se jim dobře daří naplňovat požadované výstupy ŠVP. Jejich adaptace
na systém gymnaziálního vzdělávání při přechodu do prvního ročníku a do primy probíhá
úspěšně, v průběhu vzdělávání žáci neprospívají pouze ojediněle. V roce 2018/2019 byl
průměrný prospěch žáků 1,6 a 40 % z nich prospělo s vyznamenáním, v období distanční
výuky ve školních rocích 2019/2020 a 2020/2021 se žáci zlepšili a s vyznamená ním
prospěly tři čtvrtiny, resp. 60 %. Nejlepších výsledků dlouhodobě dosahují žáci nižšího
stupně osmiletého oboru, prospěch žáků vyššího stupně osmiletého gymnázia je lepší než
čtyřletého oboru vzdělání.
Dlouhodobě kolísavé jsou výsledky žáků při ukončování vzdělávání maturitní zkouškou.
Více než třetina, u osmiletého oboru dokonce polovina prospívá s vyznamenáním, zároveň
však 15 % žáků konalo v minulých třech letech opravnou zkouškou. Hrubá neúspěšnost
(podíl ke zkoušce přihlášených žáků, kteří neuspěli nebo zkoušku nekonali), na níž se
podílejí především žáci čtyřletého oboru vzdělání, se v posledních třech letech pohybuje
mezi 2,9 až 5,2 %. Ve společné části maturitní zkoušky jsou výsledky v cizím jazyce
v průměru dlouhodobě lepší, než je průměr stejného oboru vzdělání v republice. V českém
jazyce a literatuře, matematice a v profilové části maturitní zkoušky jsou celkové výsledky
žáků horší.
I když žáci dosahují převážně dobrých výsledků vzdělávání, z podrobných výsledků
maturitních zkoušek je patrné, že škola neprovádí analýzu příčin relativní neúspěšnosti žáků
ve vztahu k výsledkům žáků gymnázií v republice. Nemá promyšlenou strategii předcházení
školní neúspěšnosti při ukončování vzdělávání a nepřijímá konkrétní systémová opatření
ke zlepšení výsledků. Těžiště práce se žáky ohroženými školním neúspěchem leží
na jednotlivých učitelích. Navíc z analýzy výsledků vzdělávání žáků vyplynulo, že jim
nebyla vždy poskytována objektivní průběžná zpětná vazba o úrovni jejich znalostí.
Polovina žáků, kteří konali v minulých třech letech opravnou maturitní zkoušku, nebyla
z vyučovacího předmětu zkoušky na konci závěrečného ročníku hodnocena horším stupněm
než dobrým.
Žáky se speciálními vzdělávacími potřebami škola identifikuje, pedagogové jsou správně
informováni o jejich individuálních potřebách a vhodných pedagogických přístupech
ke vzdělávání. Jejich prospěch je srovnatelný s ostatními žáky.
Široká nabídka a realizace volitelných seminářů umožňuje vhodnou profilaci žáků. K rozvoji
klíčových kompetencí žáků účinně přispívají ročníkové práce, doporučované k účasti
v přehlídkách Středoškolské odborné činnosti. Při individuálních konzultacích se nadané
žáky daří motivovat k úspěšné účasti ve vědomostních soutěžích a olympiádách v mnoha
vzdělávacích oblastech i v krajských a celostátních kolech. Velmi kvalitní je jejich podpora


2021/2022                                    4
ve výuce cizích jazyků, v níž jsou připravováni na složení mezinárodních certifikátů
z anglického jazyka.
K rozvoji sociálních a občanských kompetencí škola vhodně zařazuje velké množství aktivit,
exkurzí a projektových dnů. Žáci prvních až třetích ročníků si podle nabídky a svého zájmu
volí každoročně také třídenní kurz zaměřený na průřezová témata a ve vrstevnick ýc h
skupinách účinně rozvíjejí svoje zájmy a klíčové kompetence. Škola také účelně podporuje
badatelsky orientovanou výuku přírodovědných předmětů, dobře rozvíjí nadání žáků
i v oblasti tělesné a estetické výchovy, pořádá vlastní sportovní turnaje, výtvarné výstavy,
v rámci projektové výuky žáci vydávají školní časopis.
Škola si je vědoma důležitosti pozitivní motivace a dbá na oceňování svých žáků, počet
pochval výrazně převyšuje počet kázeňských opatření. Absence žáků se ve školním roce
2018/2019 pohybovala kolem 100 hodin na žáka, v letech 2019/2020 a 2020/2021 vzhlede m
k organizaci distanční výuky poklesla, podíl neomluvené absence je nízký. V případě
výskytu rizikového chování škola vhodně reagovala konzultacemi se žáky, přednáškami či
besedami.
Vedení školy sleduje další vzdělávací cestu absolventů, téměř všichni pokračují ve studiu
na vysokých školách přírodovědného, humanitního, technického i ekonomického směru.


                                         Závěry
Vývoj školy
- Byla jmenována nová ředitelka školy.
- Zlepšila se kvalita materiálního vybavení školy.
- Zvýšil se počet žáků školy.
- Od minulé inspekční činnosti přetrvávají nedostatky zejména v diferenciaci obsahu
  výuky a využívání sebehodnocení či vzájemného hodnocení žáků. Škole se nedaří
  analyzovat výsledky vzdělávání a přijímat účinná opatření k jejich zlepšení.
Silné stránky
- Četné projektové dny a vypracování ročníkových prací účelně rozvíjejí klíčové
  kompetence žáků.
- Kvalitní podmínky a průběh vzdělávání v cizích jazycích se odrážejí ve výborných
  výsledcích žáků.
- Motivovaní žáci dosahují úspěchů v mnoha vědomostních soutěžích.
Slabé stránky a/nebo příležitosti ke zlepšení
- Malá diferenciace obsahu probíraného učiva ve vyučovacích hodinách vedla k méně
  účinné podpoře žáků nadaných i ohrožených školní neúspěšností.
- Nižší zpětná vazba a chybějící časový prostor pro závěrečné shrnutí probraného učiva
  vedly k nesystematickému získávání informací o míře zvládnutí učiva všemi žáky.
- Menší efektivita kontrolního systému vedení školy a nízká míra uplatňování postupů
  k předcházení školní neúspěšnosti vedly k nižší úspěšnosti u maturitních zkoušek
  především žáků oboru vzdělání Gymnázium čtyřleté.




2021/2022                                    5
Doporučení pro zlepšení činnosti školy
- Posílit pedagogické vedení školy a zacílit je na přijímání opatření ve vztahu
  ke skutečnostem zjištěným při hospitační činnosti a k výsledkům vzdělávání.
- Diferencovat výuku podle schopností a potřeb jednotlivých žáků, získávat systematick y
  zpětnou vazbu.
- Zapojit předmětové komise a školní poradenské pracoviště do hodnocení průběžnýc h
  i závěrečných výsledků vzdělávání a do realizace konkrétních opatření k jejich zlepšení.

                                    Stanovení lhůty
Česká školní inspekce v souladu s § 175 odst. 1 školského zákona ukládá ředitelce školy
ve lhůtě do 30 dnů přijmout adekvátní opatření k prevenci nedostatků zjištěných
při inspekční činnosti a ve stejné lhůtě písemně informovat Českou školní inspekci,
jaká byla přijata opatření.
Zprávu zašlete na adresu Česká školní inspekce, Středočeský inspektorát, Arabská
683, 160 66 Praha 6, případně prostřednictvím datové schránky (g7zais9), nebo na e-
podatelnu csi.s@csicr.cz s připojením elektronického podpisu.

            Seznam dokladů, o které se inspekční zjištění opírají
 1.    Zřizovací listina, čj. OŠMS/1060/2001, účinná od 1. dubna 2001, včetně dodatků
       1 až 10
 2.    Jmenování ředitelkou příspěvkové organizace, vydané s účinností od 1. srpna 2016
 3.    Výpis z rejstříku škol a školských zařízení – stav k termínu inspekční činnosti, výkaz
       M 8 o střední škole podle stavu k 30. září 2021
 4.    Dokumentace k řízení a kontrole – školní roky 2020/2021, 2021/2022 k termínu
       inspekční činnosti
 5.    Účetní závěrka sestavená k 31. prosinci 2021
 6.    Personální dokumentace pedagogických pracovníků včetně plánu jejich dalšího
       vzdělávání (vzorek)
 7.    Dokumentace k zajištění bezpečnosti a ochrany zdraví, platná ve školním roce
       2021/2022 k datu inspekční činnosti
 8.    Školní vzdělávací programy, účinné k termínu inspekční činnosti
 9.    Školní řád školy, účinný k termínu inspekční činnosti
10.    Školní matrika včetně prospěchu žáků – stav k termínu inspekční činnosti
11.    Třídní knihy a rozvrh vyučovacích hodin – školní rok 2020/2021, 2021/2022
       k termínu inspekční činnosti
12.    Záznamy z pedagogické rady a jednání předmětových komisí – školní rok 2020/2021,
       2021/2022 k termínu inspekční činnosti
13.    Dokumentace školního poradenského pracoviště – školní rok 2020/2021, 2021/2022
       k termínu inspekční činnosti
14.    Dokumentace k přijímání uchazečů a k ukončování vzdělávání (vzorek)
15.    Výroční zprávy o činnosti školy – školní rok 2018/2019, 2019/2020, 2020/2021
16.    Webové stránky školy www.gjp-me.cz
17.    Inspekční zpráva z 25. dubna 2014, čj. ČŠIS-919/14-S


2021/2022                                    6
                                         Poučení
Podle § 174 odst. 11 školského zákona může ředitelka školy podat připomínky
k obsahu inspekční zprávy České školní inspekci, a to do 14 dnů po jejím převzetí.
Případné připomínky zašlete na adresu, Česká školní inspekce, Středočeský
inspektorát, Arabská 683, 160 66 Praha 6, případně prostřednictvím datové schránky
(g7zais9), nebo na e-podatelnu csi.s@csicr.cz s připojením elektronického podpisu, a to
k rukám ředitele inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.



Složení inspekčního týmu a datum vyhotovení inspekční zprávy
 Mgr. Pavla Vítková, školní inspektorka, Pavla Vítková, v.r.
 vedoucí inspekčního týmu
 PhDr. Aleš Franc, Ph.D., školní inspektor       Aleš Franc, v.r.
 Mgr. Eva Karasová, školní inspektorka           Eva Karasová, v.r.
 Mgr. Miroslava Slaninová, školní                Miroslava Slaninová, v.r
 inspektorka
 Ing. Hana Borůvková, kontrolní                  Hana Borůvková, v.r.
 pracovnice

V Praze 4. 4. 2022


Datum a podpis ředitelky školy potvrzující projednání a převzetí inspekční zprávy


 PhDr. Ilona Němcová,                            Ilona Němcová, v.r.
 ředitelka školy

V Mělníku 11. 4. 2022




2021/2022                                    7
