CSI0X00CCHZ3




                                    Česká školní inspekce
                                  Jihomoravský inspektorát
                                  Křížová 22, 603 00 Brno
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIB-923/24-B
                                      Sp. zn. ČŠIB-S-216/24-B


Název                               Mateřská škola, základní škola a střední škola
                                    Gellnerka Brno, příspěvková organizace
Sídlo                               Gellnerova 66/1, Jundrov, 637 00 Brno
E-mail                              reditel@gellnerka.cz
IČO                                 62 157 655
Identifikátor                       600 024 962
Právní forma                        příspěvková organizace
Zastupující                         Mgr. Radek Musil
Zřizovatel                          Jihomoravský kraj
Místo inspekční činnosti            Gellnerova 66/1, Jundrov, Brno
                                    Šrámkova 419/1, Lesná, Brno
Inspekční činnost na místě          3.−5. 4. a 8. 4.2024

Inspekční činnost byla zahájena doručením oznámení o inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení naplnění školních vzdělávacích programů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
                                   Charakteristika
Mateřská škola, základní škola a střední škola Gellnerka Brno, příspěvková organizace (dále
„škola“) vznikla sloučením Mateřské školy a Základní školy pro sluchově postižené Brno,
Novoměstská 21 se Střední školou pro sluchově postižené a Odborným učilištěm, Brno,
Gellnerova 1. Jedná se o subjekt zřízený podle § 16 odst. 9 školského zákona, zabezpečujíc í
kompletní vzdělávání dětí a žáků se sluchovým postižením, se závažnými vadami řeči
a se souběžným postižením více vadami v mateřské a základní škole a vzdělávání žáků
s tělesným, zrakovým nebo sluchovým postižením, závažnými vadami řeči, závažnými
vývojovými poruchami učení, závažnými vývojovými poruchami chování, souběžným
postižením více vadami nebo autismem ve střední škole, a péči o ně. V případě souhlasu
zřizovatele je též oprávněna zřizovat třídy střední školy pro žáky s mentálním postižením.
Škola vykonává činnost mateřské školy, základní školy, školní družiny, speciálně
pedagogického centra a školní jídelny na pracovišti Šrámkova 419/1, Lesná, Brno, a střední
školy na pracovišti Gellnerova 66/1, Jundrov, Brno.
V době inspekční činnosti mateřská škola poskytovala ve dvou třídách předškolní
vzdělávání 23 dětem. Z celkového počtu plnilo deset dětí povinné předškolní vzdělává ní,
z toho dvě děti měly odklad povinné školní docházky a čtyři děti měly odlišný mateřský
jazyk. Nejvyšší povolený počet dětí v mateřské škole je naplněn z 96 %. Základní škola
vzdělávala 55 žáků v osmi třídách. Vzdělávání žáků probíhá podle dvou školních vzdělávacích
programů - oboru devítiletého a u žáků s diagnostikovaným sluchovým postižením dle oboru
desetiletého. Nejvyšší povolený počet žáků v základní škole je naplněn z 43 %. Školní
družina zajišťuje ve třech odděleních zájmové vzdělávání pro celkem 28 účastníků. Nejvyšší
povolený počet žáků ve školském zařízení je využitý z 93 %. Střední škola poskytuje
vzdělávání v denní formě celkem 61 žákům. Ve školním roce 2023/2024 realizuje škola obor
vzdělávání 18-20-M/01 Informační technologie ukončený maturitní zkouškou, a tři obory
vzdělávání 66-53-H/01 Operátor skladování, 66-51-E/01 Prodavačské práce a 66-52-H/01
Aranžér ukončené závěrečnou zkouškou,. Nejvyšší povolený počet žáků ve středním
vzdělávání tak byl naplněn z 49 %. Speciálně pedagogické centrum zajišťuje poradenské
služby, diagnostickou a metodickou činnost pro děti a žáky se sluchovým postižením a jejich
zákonné zástupce. Poradenské služby jsou poskytovány nejenom žákům a zákonným
zástupcům kmenové školy, ale i ostatních škol, ambulantně na pracovišti centra nebo
v terénu. Standardní poradenské služby jsou bezplatné. Školní stravování pro žáky střední
školy je sjednáno smluvně se školní jídelnou Základní školy Brno, Jasanová 2. Pro děti
v předškolním vzdělávání a žáky základní školy vzdělávající se na adrese Šrámkova 419/1
připravuje stravu vlastní školní jídelna. Nutričně vyvážený jídelníček i zapojení školy
do projektů Ovoce a zelenina do škol a Mléko do škol přispívá k vytvoření zdravých
stravovacích návyků dětí a žáků základní školy.


                         Hodnocení podmínek vzdělávání
Ředitel školy (dále „ředitel“) v tomto školním roce zpracoval dlouhodobou koncepci jejího
rozvoje na následujících šest let a vyhodnotil realizované koncepční záměry za své pětileté
působení ve škole. Stanovené cíle splnil jen částečně. Dle předloženého dokumentu
si na uplynulé období nestanovil konkrétní cíle, které by vedly ke zkvalitnění podmínek
pro předškolní, základní a zájmové vzdělávání ve vzdělávací a pedagogické oblasti,
a vycházely ze specifik problematiky vzdělávání dětí a žáků se sluchovým postižením. Jeho
převážně pozitivní hodnocení uplynulého období se neshoduje se zjištěními inspekčního
týmu České školní inspekce, a to zejména v oblasti zajištění personálních podmínek školy.


                                           2/14
Nově vytyčené cíle na další období pouze částečně odpovídají aktuálním potřebám školy.
Jedná se spíše o plán udržitelnosti stávajících podmínek pro vzdělávání dětí a žáků. Ředitel
nestanovil konkrétní vizi školy ve výchovně vzdělávací oblasti (především v mateřské
a základní škole a školní družině) a v oblasti materiálních podmínek. Cíle, které
si na nadcházející období určil, často nereflektují skutečné a žádoucí priority v oblasti
vzdělávání dětí a žáků a dalšího vzdělávání pedagogických pracovníků. I přes to, že jsou
ve škole vzděláváni sluchově postižení děti a žáci a zaměstnáni sluchově postižení
pedagogové, v koncepčních záměrech se ředitel nezabývá potřebou vzdělávání pedagogů
včetně vedení školy v českém znakovém jazyce. Tento úkol ředitel nestanovil ani v plánu
práce pro školní rok 2023/2024.
Ředitel nastavil spíše autoritativní styl řízení, v rámci kterého v menší míře připouští diskusi
a jen omezeně uplatňuje týmovou spolupráci s pedagogy, nevěnuje pozornost sjednocování
pedagogických strategií a stanovení jednotných přístupů v rámci pedagogického sboru
a jeho nedostatečné odborné znalosti v oblasti vzdělávání žáků se sluchovým postižením
se negativně odrážejí v rozhodnutích týkajících se jejich vzdělávání. Systém řízení školy
je funkční pouze částečně. Svým zástupcům ředitel delegoval převážnou část řídícíc h
kompetencí pro ty činnosti školy, za něž zodpovídají, sám si ponechal personální řízení
a kontrolní činnost. Tyto oblasti však vykazují četné nedostatky. Stěžejní dokumenty školy,
které ovlivňují kvalitu poskytovaného vzdělávání, nejsou zpracovány v souladu
s legislativními požadavky, což dokládá nedostatečnou kontrolní činnost ředitele školy
a orientaci v aktuálních školských právních předpisech. Nastavenou organizační strukturou
a rozdělením kompetencí v rámci širšího vedení školy ředitel umožnil části pedagogickýc h
pracovníků profesně růst a aktivně se zapojovat do řízení školy. Sám svým osobním
přístupem ale není dobrým vzorem pro své kolegy, neboť řadu úkolů, za jejichž realizaci byl
osobně odpovědný, buď nesplnil, nebo je řeší s nedostatečným nasazením. Například
problém neaktuálních webových stránek, jehož nápravu přislíbil již v roce 2022, nebyl
v době konání inspekční činnosti vyřešen. Tyto výrazné rezervy v řízení školy mají snahu
kompenzovat jeho zástupci a další vedoucí pracovníci tím, že se snaží řešit nedostatky
v oblastech, které si ředitel školy ponechal.
Vedení školy provádělo hospitační činnost zaměřenou na hodnocení vzdělávání dětí a žáků
v jednotlivých součástech s rozdílnou četností a na různé kvalitativní úrovni. Většina
vedoucích pracovníků se při ní zaměřila především na stanovení cíle hodiny učitele m
a na naplňování tematických plánů. Ojediněle se zabývala dodržením didaktických postupů,
vhodností volených metod a forem práce či přístupu ke specifickým potřebám dětí a žáků.
Oblastmi využitelnými pro zkvalitňování vzdělávání žáků se při hospitační činnosti
na základní škole zabývala ve větší míře zástupkyně ředitele. Ředitel školy, který zároveň
vykonává činnost výchovného poradce, se při hospitační činnosti důsledně nezabýva l
naplňováním podpůrných opatření stanovených školskými poradenskými zařízeními.
Hospitační činnost byla celkově málo přínosná pro pedagogy, neboť nezískali odpovídajíc í
zpětnou vazbu o kvalitě jimi vedené výuky, získané poznatky nebyly rovněž efektivně
využité pro plánování dalšího vzdělávání pedagogických pracovníků. Vedoucí speciálně
pedagogického centra prováděla pravidelné hospitace odborných pracovníků, poskytovala
jim zpětnou vazbu, která vede ke zlepšení jejich práce.
Pedagogická rada, která jedná převážně odděleně v jednotlivých součástech školy, se zabývá
zejména provozními a organizačními záležitostmi a výsledky vzdělávání žáků. Také
ředitelem školy ustanovené metodické orgány a předmětové komise se zabývají na různé
úrovni především organizačními a provozními záležitostmi, naplňováním školních
vzdělávacích programů, hodnocením žáků či vhodností používaných učebnic. Pedagogičtí
pracovníci tak mají jen omezený prostor pro sdílení pedagogické praxe napříč všemi


                                             3/14
činnostmi školy. Škola zavádí prvním rokem elektronický informační systém, ve kterém
mají pedagogové přístup ke stěžejním informacím, jako jsou doporučení školských
poradenských zařízení a týdenní plány, které vydávají pro jednotlivé součásti zástupci
ředitele.
Rovněž personální podmínky vzdělávání vykazují značné nedostatky především v oblasti
stabilizace pedagogického týmu. Od července roku 2021 do prosince roku 2023 ve škole
ukončilo pracovní poměr celkem 22 pedagogických pracovníků (tj. cca 40 % z celkového
počtu pedagogů). Jako svého statutárního zástupce a zástupce pro střední školu ředitel
jmenoval zaměstnance, který nesplňuje kvalifikační požadavky pro výkon přímé
pedagogické činnosti ve střední škole pro žáky se speciálními vzdělávacími potřebami, což
se negativně odráží zejména na jím vykonávané kontrolní činnosti a metodickém vedení
pedagogů. Celkem třetina pedagogických pracovníků nemá odbornou kvalifikaci pro přímou
pedagogickou činnost, kterou vykonává. Kvalifikované pracovníky ředitel školy aktivně
nevyhledává. Pouze v předškolním vzdělávání a speciálně pedagogickém centru je
pedagogický sbor plně kvalifikovaný. Naopak ve školní družině nezískala ani jedna ze tří
vychovatelek požadované vzdělání. Jako nevhodné se jeví také zajištění přímé pedagogické
činnosti u žáků se závažnými vadami řeči vychovatelkou bez dobré znalosti českého jazyka.
Vysoká nekvalifikovanost vyučujících má negativní dopad ve vzdělávání žáků i účastníků
zájmového vzdělávání, což bylo pozorováno při inspekčních hospitacích. Ředitel rovněž
efektivně nevyužívá odbornosti pedagogických pracovníků, zejména při výuce dramatické
výchovy. Nenastavil komplexní systém pro uvádění začínajících pedagogů, většině z nich
byl pouze přidělen uvádějící pedagog. Další vzdělávání pedagogických pracovníků ředitel
na odpovídající úrovni neplánuje a nepromýšlí s ohledem na potřeby všech součástí školy
a studijní zájmy pedagogů. Účast pedagogů na vzdělávacích akcích ve školním roce
2023/2024 vycházela z plánu práce a obsahovala pro celou školu pouze tři společné
vzdělávací akce (obsluhování elektronického informačního systému školy, seminář
Metodika, didaktika a pomůcky pro žáky s poruchou autistického spektra, školení první
pomoci pro školu a volné aktivity). Některé vzdělávací akce vedení školy vhodně zařazovalo
neplánovaně, dle aktuálních nabídek. Pouze menší část pedagogických pracovníků
je v sebevzdělávání aktivní. Aktuálně se vzdělává v českém znakovém jazyce pouze pět
pracovníků na základě jejich vlastního zájmu. Další vzdělávání pedagogických pracovníků
celkově neodpovídá aktuálním potřebám školy. Chybí zejména cílené vzdělává ní
nekvalifikovaných pedagogů v oblasti speciálně-pedagogických postupů.
Ředitel se autoevaluací činnosti školy zabývá nesystematicky. Naposledy v roce 2022
provedla školní psycholožka SWOT analýzu na základě zpětné vazby od pedagogů základní
a střední školy. Z ní vyplynulo, že učitelé vnímají nekoncepčnost plánování a řízení činnosti
školy, neznalost znakového jazyka u některých kolegů, poukazovali na neznámou strategii
školy, na nefunkční webové stránky, na špatnou komunikaci mezi ředitelem školy, jeho
zástupci a pedagogickým sborem, na menší podporu učitelů ze strany vedení, na špatnou
vybavenost školy, na neinformovanost mezi jednotlivými stupni vzdělává ní,
na problematiku vzdělávání žáků učiteli bez příslušné kvalifikace. Ředitel v těchto oblastech
nepřijal odpovídající opatření nebo je nerealizoval, proto v době inspekční činnosti značná
část uvedených nedostatků, na které učitelé důvodně upozornili, přetrvává. I toto dokládá
nízké manažerské schopnosti ředitele.
Poradenské služby poskytuje školní poradenské pracoviště ve všech součástech školy.
Vedením školního poradenského pracoviště je pověřena psycholožka, která působí na obou
pracovištích a poskytuje zejména intervenci žákům v akutních případech, a dále poradenství
žákům, učitelům a zákonným zástupcům. Ředitel školy působí jako výchovný poradce
na pracovišti Šrámkova 419/1, na pracovišti Gellnerova 66/1 poskytuje poradenské služby


                                            4/14
výchovný poradce, kariérový poradce a metodička prevence. Členové školního
poradenského pracoviště se pravidelně scházejí, informují se o aktuálních situacíc h
a potřebách. Ve spolupráci s vyučujícími se zaměřují zejména na metodickou pomoc
v oblasti poskytování podpůrných opatření. Nicméně realizace podpůrného opatření
ve formě individuálních vzdělávacích plánů na pracovišti Gellnerova se jeví jako formální.
Individuální vzdělávací plány jsou zpracovány bez stanovení konkrétních speciálně
pedagogických postupů zohledňujících individuální vzdělávací potřeby jednotlivých žáků.
S ohledem na nevhodné rozdělení kompetencí jednotlivých členů dochází v některých
oblastech k nedostatečnému prostoru pro řešení aktuálních situací, a to zejména na pracovišti
Šrámkova. Jedná se především o oblast prevence rizikového chování žáků, neboť metodička
prevence pro celou školu sídlí na pracovišti Gellnerova, což je díky vzdálenosti obou
pracovišť při řešení aktuálních problémů nepraktické. Při výskytu rizikového chování žáků
je jeho řešení ponecháno spíše na vyučujících či na psycholožce. Metodička prevence
organizuje na obou pracovištích preventivní aktivity. Jejich náplň vychází jednak z předem
daného plánu, ale zejména z identifikovaných potřeb žáků a jejich případného zájmu o téma,
které aktuálně sami řeší (např. zdravý životní styl, vztahy ve třídě). Škola věnuje pozornost
žákům, kteří jsou ohroženi studijním neúspěchem. Nicméně školní poradenské pracoviště
i učitelé postupují při řešení konkrétních případů spíše intuitivně, nevyužívají školou
stanovená pravidla daná Programem pro řešení školní neúspěšnosti. Učitelé žákům nabízejí
individuální doučování a v případě potřeby škola spolupracuje s kompetentními orgány.
Materiální podmínky školy nejsou na odpovídající úrovni, od poslední inspekční činnosti
se jejich úroveň téměř nezměnila. Třídy mateřské školy jsou prostorově menší, esteticky
podnětné, vyzdobené pracemi dětí a uzpůsobené jejich rozdílným vzdělávacím potřebám.
Ve třídách je k dispozici dostatek základních hraček, stavebnic, učebních pomůcek k rozvoji
jemné i hrubé motoriky. Zcela však chybí vhodná didaktická technika pro podporu rozvoje
informační gramotnosti dětí, např. interaktivní tabule nebo robotické hračky. Třídy jsou
netradičně dispozičně řešeny tzv. „nadpatrem“ se schody, kde je v jedné třídě zřízena ložnice
pro odpočinek dětí. V druhé třídě využívá „nadpatro“ v dopoledních hodinách základní
škola pro výuku dramatické výchovy a školní družina v době, kdy děti obědvají, což není
z pohledu zajištění optimálních psychosociálních podmínek dětí vhodné. Dětské hřiště
na školní zahradě zchátralo, nebezpečné herní prvky byly odstraněny a nebyly nahrazeny
novými. Dětské hřiště, které využívají i účastníci zájmového vzdělávání, není dostatečně
podnětné a vybavené pro pohybové a relaxační aktivity dětí a žáků, prostorná zahrada není
efektivně využita pro jejich pohybový rozvoj. Betonové schody, nerovná dlažba
a popraskaný térový povrch nejsou pro pohybové aktivity žáků vhodné. Materiální vybavení
dvou oddělení školní družiny je nevyhovující, jedno oddělení je vybaveno lépe, ale rovněž
skromně. Prostorové podmínky jednoho z oddělení, které je určené pro deset účastníků, jsou
stísněné a pro žáky málo podnětné. Rovněž prostory, které využívá základní škola, nejsou
optimální. Díky opuštění pracoviště Novoměstská a navýšení počtu žáků v posledních letech
jsou prostorové podmínky pro základní vzdělávání na hranici únosnosti. Třídy jsou málo
prostorné, vybavené jsou kromě lavic a židlí převážně starým nábytkem. V některých třídách
není zajištěno vhodné uspořádání lavic, které by umožňovalo oční kontakt se spolužáky a
pedagogem. Vybavení tříd didaktickou technikou nebylo ojediněle v dobrém technické m
stavu. Učitelé mají snahu vytvořit pro žáky podnětné prostředí, k čemuž využívají převážně
vlastnoručně vyrobené pomůcky a práce žáků. Z odborných učeben je stejně jako při
předchozí inspekční činnosti k dispozici pouze počítačová učebna. Vlastní pracovnu mají
logopedka a školní psycholožka. Školní knihovna, kterou žáci rovněž při výuce využíva jí,
je vybavena značně opotřebovaným nábytkem. Tělesná výchova je realizována v tělocvič ně
jiné školy, žáci se musí do těchto prostor přepravovat hromadnou dopravou. Střední škola
nemá rovněž prostory pro výuku tělesné výchovy, proto je realizována v sousedící základní


                                            5/14
škole. V budově střední školy mají žáci k dispozici pouze kmenové třídy, z nichž některé
jsou vybavené počítači a dataprojektorem či interaktivní tabulí učiteli využívané k projekci
prezentací. Často nízká zářivost dataprojektorů způsobuje zejména u žáků se sluchovým
postižením namáhavé zrakové vnímání. Praktické vyučování probíhalo na pracovišti
smluvního partnera s dostatkem pomůcek. Odborní pracovníci speciálně pedagogického
centra mají velmi dobré materiální podmínky pro svoji diagnostickou činnost. Využíva jí
dostatečně prostorné a účelně vybavené pracovny jak pro práci s kliente m,
tak při zpracovávání požadovaných výstupů. Pro intenzivní spolupráci se školami používá
speciálně pedagogické centrum služební automobil. Speciálně pedagogické centrum využívá
elektronický evidenční systém, který umožňuje všem pracovníkům nahlížet do spisové
dokumentace klientů. Pro spisovou dokumentaci je zajištěno bezpečné úložiště.


                          Hodnocení průběhu vzdělávání
Školní vzdělávací program pro předškolní vzdělávání nebyl v souladu s Rámcovým
vzdělávacím programem pro předškolní vzdělávání. Nebyl tudíž kvalitním dokumentem
pro zpracování třídních vzdělávacích programů, třídní plánování nemělo stanovené
konkrétní cíle ze vzdělávacích oblastí. I přes to se dařilo pedagožkám předkládat dětem
promyšlenou vzdělávací nabídku, která byla tematicky provázaná a zohledňova la
individuální možnosti dětí. Efektivitu vzdělávání podporovalo souběžné působení učitelek
a asistentek pedagoga, avšak spolupráce učitelek a asistentek byla ve třídách rozdílná.
Zatímco v jedné třídě se asistentka pedagoga aktivně zapojovala do procesu vzdělává ní
a podílela se na přípravě vzdělávací nabídky, ve druhé třídě tomu bylo naopak. Pedagožky
uplatňovaly podporující pedagogický styl, pružně reagovaly na aktuální potřeby dětí. Jejich
citlivý individuální přístup k dětem pomáhal k bezproblémovému a plynulému vzdělává ní.
Promyšleně byly nabízeny činnosti podporující stimulaci dětí, posilující jejich sebevědomí.
Učitelky rovněž navazovaly na získané předchozí poznatky dětí a vhodně je motivova ly.
V průběhu celého dne byla také dětem poskytována speciálně pedagogická podpora. Rozvoj
řečových a komunikačních dovedností zajišťoval funkční systém logopedické podpory
a využívání znakového jazyka. V rámci dopoledních činností byly s dětmi prováděny
logopedkou tzv. logochvilky. U dětí byla rozvíjena slovní zásoba, cíleně podporována
gymnastika mluvidel a reedukace vadných řečových návyků. Ranní kruhy byly využity
učitelkami k posilování prosociálních dovedností, zopakování získaných znalostí, motivac i
pro další činnosti a podporovaly také rozvoj komunikačních dovedností dětí a jejich
divergentní myšlení. Hodnocení činností podněcovalo děti k aktivitě a posilovalo jejich
pozitivní pojetí a sebevědomí. Děti však nebyly vedeny k sebehodnocení či formativnímu
hodnocení. Při prezentaci nových poznatků bylo využito prožitkové a situační učení,
praktické i herní aktivity a hudebně pohybové činnosti. Děti byly motivovány k činnoste m
množstvím zajímavých a nápaditých pomůcek, které učitelky vytvořily. Sociální gramotnost
byla podporována zejména vedením dětí k dodržování nastavených pravidel společného
soužití. Pro děti v povinném předškolním vzdělávání učitelky zařazovaly činnosti k rozvoji
potřebných dovedností pro bezproblémový přestup do vyššího stupně vzdělávání. Bylo
dbáno také na správné způsoby sedu a úchopu psacího náčiní. Nevhodně byla zvolena
organizace dopolední svačiny, která narušovala plynulost předškolního vzdělávání, děti
měly méně prostoru k návratu dokončení jednotlivých her a jiných aktivit dle svých potřeb.
Pobyt venku tematicky navazoval na předchozí aktivity a umožňoval dětem dostatek
přirozeného pohybu. Odpolední odpočinek zohledňoval individuální potřebu jednotlivc ů,
dětem s menší potřebou spánku byly nabízeny relaxační aktivity.




                                           6/14
Hospitovaná výuka v základní škole probíhala v klidné a vstřícné pracovní atmosféře.
Pedagogové s žáky komunikovali s respektem k jejich speciálním vzdělávacím potřebám
a zohledňovali specifika komunikace s žáky se sluchovým postižením. I přes specifické
složení tříd, kdy bylo spojeno i několik ročníků v jedné třídě, žáci s různými druhy postižení,
a v některých případech i žáci cizinci, pedagogové pečlivě dbali na individuální přístup
k žákům a promyšleně rozvíjeli jejich vzdělávací možnosti. Kvalita poskytovaného
vzdělávání byla zajištěna díky pedagogickým týmům působících v jednotlivých třídách.
Obvyklé je ve třídách určených pro žáky se sluchovým postižením složení slyšíc ího
pedagoga a pedagoga se sluchovým postižením, který ovládá český znakový jazyk.
V některých třídách však tato podpora nebyla účelně nastavena a žákům se tak nedostávalo
potřebného kvalitního mluvního vzoru. Organizace hodin byla výrazně ovlivně na
prostorovými a materiálními podmínkami jednotlivých tříd. Na volbu vhodných metod
a forem práce měl dopad malý prostor tříd a nedostatečné vybavení názornými pomůckami.
Přesto se vyučujícím zejména na prvním stupni dařilo v rámci možností volit aktivizač ní
metody práce, dopřát žákům krátké relaxační chvilky a využít pomůcky, na jejichž výrobě
se sami osobně podíleli. Vyučující v úvodu hodin obvykle sdělili žákům téma hodiny nebo
přehled činností, které budou žáci realizovat. Převažoval frontální způsob práce s výkladem
vyučujícího. Žáci neměli dostatek příležitostí vyhledávat sami informace z různých
informačních zdrojů. Učitelé je nevedli k práci s nimi např. k ověřování jejich pravdivosti,
tím u žáků dostatečně nepodporovali jejich kritické myšlení. Žáci také neměli dostatek
příležitostí ke vzájemné komunikaci a společnému řešení zadaných úkolů. Vyučující se
převážně v menší míře zaměřovali na rozvoj jejich komunikativních dovedností např. tím,
že by žáky v závěru hodin vedli k sebehodnocení nebo vzájemnému hodnocení. Vyučujíc í
využívali digitální techniku, a to převážně k prezentaci učiva. Jednotlivé prezentované
materiály méně respektovaly zrakovou hygienu žáků např. volba velikosti písma nebyla
zcela optimální. Písemnosti žáků vykazovaly rozdíly v jejich kvalitě. V některých
písemnostech byly zaznamenány neopravené chyby a bylo z nich patrné, že žáci nejsou
vedeni k systematické práci s chybou a k jejímu využití k dalšímu učení. Závěry hodin byly
celkově méně zdařilé. Učitelé obvykle krátce shrnuli průběh hodiny, zpětnou vazbu o tom,
zda byla výuka pro žáky přínosná, nevyužívali.
Zájmové vzdělávání ve školní družině cíleně navazovalo na vzdělávání v základní škole.
Bylo však realizováno dle školního vzdělávacího programu pro školní družinu, který
vykazoval četné nedostatky tím, že nesplňoval legislativní požadavky. Vychovatelky měly
snahu vytvářet žákům příjemné klima, což se jim dařilo svým empatickým přístupem.
Zájmové vzdělávání bylo výrazně negativně ovlivněno prostorovými a materiálními
podmínkami. Z důvodu nedostatku her, stavebnic a hraček byly činnosti opakovaně
omezeny na jednotvárné a jednoduché činnosti. Méně efektivně byl využit čas při pobytu
na školní zahradě, žáci neměli dostatek podnětů pro pohybovou činnost. Vychovatelky tento
časový prostor nevyužily ani pro kolektivní hry či rozvoj komunikačních dovedností.
Komunikace s žáky byla negativně ovlivněna špatnou znalostí českého jazyka u jedné
z vychovatelek.
Ve většině hospitovaných hodin na střední škole byl pozorován respektující přístup učitelů
k žákům. Organizace výuky nebyla vyučujícími vždy dostatečně promyšlená, čímž se
snižovala její efektivita. Jako nevhodné se ukázalo spojení tříd třetího a čtvrtého ročníku,
kde z důvodu nevhodné organizace nedocházelo k rozvoji potenciálu žáků na požadované
úrovni. To mělo negativní dopad na přípravu žáků čtvrtého ročníku k maturitní zkoušce.
Společnými znaky hospitovaných hodin byla efektivní frontální výuka a samostatná práce
žáků. Jen ojediněle vyučující používali aktivizační metody práce a rozvíjeli spolupráci
a komunikaci mezi žáky. Po celou dobu výuky žáci plnili zadané úkoly, rozvíjeli své


                                             7/14
digitální kompetence, aplikovali získané vědomosti v praktickém životě, propojovali teorii
s praxí a pracovali podle předem známých kritérií. U žáků nebylo dostatečně rozvíjeno
kritické myšlení, čtenářská gramotnost, ve výuce chyběla práce se vzdělávacím cílem, méně
často byli žáci vedeni k sebehodnocení, díky kterému by vyhodnotili svůj pokrok a plánovali
svoje další učení, vzájemné hodnocení se nevyskytovalo vůbec. Výjimečně byli žáci vedeni
k získávání informací z různých zdrojů, většinou vyučující s žáky sdíleli materiály
prostřednictvím digitálního prostředí. Přítomnost asistentů pedagoga nebyla někdy
vyučujícími účelně využita. Výuka vedená neslyšícími vyučujícími byla na vysoké odborné
úrovni a byla přínosná pro neslyšící ale i slyšící žáky, kterým překládali tlumočníc i
ze znakového jazyka.
Praktické vyučování středního odborného vzdělávání probíhalo v učebně na pracovišti
smluvního partnera. Odborný výcvik vhodně doplňoval teoretickou výuku, žáci byli cíleně
motivováni a aktivováni k praktickým činnostem, po celou dobu pracovali se zájmem
o tématiku, rozvíjeli svou kreativitu při plnění skupinových úkolů, uplatňovali získané
vědomosti, rozvíjeli komunikaci a spolupráci při stanovení strategií postupů práce.
Vzhledem ke specifickým potřebám žáků byly zařazovány relaxační chvilky a účelné
střídání aktivit. Práce asistentky pedagoga byla přínosná pro všechny žáky, asistentka
pedagoga se podílela na přípravě a vyhodnocování výuky. Praktické vyučování probíhalo
v atmosféře důvěry a příjemném prostředí. Odborný výcvik je vhodně doplněn exkurzemi
rozšiřujícími vědomosti žáků z oboru reklamy atd.
Podpora sluchově postižených dětí a žáků při vzdělávání vykazuje nedostatky. Někteří
slyšící pedagogičtí pracovníci nejsou zcela kompetentní komunikovat v českém znakovém
jazyce, což má negativní dopad na vzdělávání. Někteří pedagogové mluví českým jazykem
a zároveň v malé míře znakují, což dětem a žákům užívajícím český znakový jazyk snižuje
porozumění obsahu sdělení v jejich vlastním jazyce a dostávají omezené informace.
V jiných případech někteří pedagogové nevhodně používají znaky do řeči bez správné
gramatiky českého jazyka při komunikaci s nedoslýchavými žáky, nezajišťují jim tak
správný mluvní vzor v českém jazyce. S některými žáky pracují na základě doporučení
školského poradenského zařízení asistenti pedagoga, avšak s jinou komunikační kompetencí
(např. neslyšícího žáka vzdělává slyšící asistent pedagoga, který neovládá český znakový
jazyk a naopak). Nemůže tak být dosažená požadovaná podpora sluchově postiženému žáku.
V několika případech neslyšící pedagog v mateřské škole preferoval v komunikaci český
znakový jazyk a zároveň používal i mluvený jazyk, čímž dětem se sluchadly či kochleárním
implantátem neposkytoval dobrý jazykový vzor pro mluvenou řeč. Učitelé nevyžadují
po žácích vést pojmový deník, který by jim pomáhal při osvojování si nových slov.
Nevyužívají kromě prstové abecedy i písemnou podporu. Nejsou zajištěny podpůrné
pomůcky (např. překladové slovníky) pro ukrajinské sluchově postižené žáky. Rovněž
rozdělení žáků střední školy do skupin, ve kterých jsou společně zařazení slyšící a sluchově
postižení žáci, není zejména pro žáky s kochleárními implantáty vhodné. V takto složenýc h
skupinách dochází k jejich rušení, čímž nemohou optimálně využívat kompenzaci svého
postižení.
Odborní pracovníci speciálně pedagogického centra provádějí a zakládají podrobný záznam
o průběhu poskytované služby při každé návštěvě všech klientů. Psycholog používá škálu
vhodně volených standardizovaných diagnostických nástrojů, metod a postupů, které
odpovídají účelu požadované poradenské služby. Vzhledem k tomu, že nejsou aktuálně
standardizované diagnostické nástroje pro speciální pedagogy, odborní pracovníci
si vytvářejí vlastní pedagogické nástroje, které jim pomáhají v co nejširší míře zjistit aktuální
schopnosti klienta. Ze získaných údajů nastavují optimální podpůrná opatření. Z analýzy
předložených spisů klientů vyplývá, že největší podíl poradenských služeb představuje


                                              8/14
psychologická a speciálně pedagogická diagnostika, včetně vypracování zpráv a doporučení
z těchto vyšetření. Žádosti o poskytnutí poradenských služeb jsou přijímány elektronicko u
i telefonickou formou. Ve zhlédnutých materiálech měl každý klient přehledně vedený spis
v listinné i elektronické formě, což umožňuje všem pracovníkům operativně nahlédno ut
do spisů klientů. Odborní pracovníci vycházejí při stanovování podpůrných opatření
z individuálních potřeb klienta, ze závěrů použitých diagnostických nástrojů, pozorování,
zpráv i konzultací se zákonnými zástupci, školami a dalšími odborníky. Účinnost
podpůrných opatření se zpravidla ověřuje prostřednictvím dotazníků nebo metodickou
návštěvou přímo na školách. Volené postupy vedou k následnému objektivnímu stanovení
míry podpůrných opatření.


                          Hodnocení výsledků vzdělávání
Mateřská škola má vytvořený funkční systém hodnocení výsledků vzdělávání vycházejíc í
z diagnostiky dětí. Pravidelné záznamy o pokrocích dětí jsou vyhodnocovány a rovněž jsou
stanovovaná opatření pro další práci. Dle doporučení školských poradenských zařízení mají
děti zpracovány individuální plány rozvoje dítěte. Postupy uvedené v těchto dokumentech
se daří realizovat, což se pozitivně promítá do výsledků vzdělávání dětí. Většina z nich má
upevněné sociální, společenské, sebeobslužné i pracovní návyky. Díky poskytování podpory
v oblasti speciálně pedagogické péče odpovídají výsledky vzdělávání dětí jejich možnoste m
a schopnostem vzhledem k jejich věku a typu znevýhodnění. Na velmi dobré úrovni byly
sociální dovednosti dětí. Měly osvojena pravidla soužití a plně respektovaly pokyny
pedagožek, dokázaly rozhodovat o svých činnostech či požádat o pomoc. Děti otevřeně
komunikovaly, bez větších obtíží vyjadřovaly svá přání a potřeby. Měly přiměřeně
rozvinutou motoriku, projevovaly odpovídající míru samostatnosti při činnostech
a schopnosti vlastního tvořivého sebevyjádření. Speciálně pedagogické centrum zajišťuje
průběžné konzultace a součinnost při realizaci podpůrných opatření. Škola také pravidelně
využívá služeb školního logopeda. Předčtenářská gramotnost je podporována například
návštěvami Městské knihovny Jiřího Mahena. Pro děti jsou organizovány různé aktivity,
které obohacují vzdělávání, např. netradiční výtvarné dílny, taneční kroužek nebo výlety
do blízkého okolí.
Podklady pro hodnocení žáků základní školy jsou získávány většinou písemným zkoušením
a plněním praktických úkolů. Vyučující využívají zejména klasifikaci, u některých žáků také
slovní hodnocení. Žáci ohrožení školním neúspěchem jsou efektivně podporováni školním
poradenským pracovištěm, jsou jim nabízeny individuální konzultace. V důsledku toho
se neprospívající žáci v základním vzdělávání nevyskytují. Úspěšnost žáků u přijíma c íc h
zkoušek na střední školy byla za posední dva roky 100 %. Škola žáky nezapojuje
do externího testování a srovnání výsledků vzdělávání s dalšími školami stejného typu.
Určitý přehled o výsledcích vzdělávání však žáci i učitelé získávají díky zapojení do soutěže
Klokánek, Cvrček, Benjamin, Kadet. V loňském školním roce obsadili žáci školy první
místo v celorepublikové soutěži IT pro neslyšící. Dále jsou žáci školy zapojeni
do celorepublikové soutěže dopravní výchovy a výtvarné soutěže pro neslyšící. Škola
se účastní celostátních sportovních her neslyšících pro základní i střední školy. Organizuje
sportovní turnaj pro speciální školy Jihomoravského kraje. Výuka základního vzdělává ní
je doplněna programy k rozvoji environmentálních dovedností, exkurzemi a projektovým
vzděláváním.
Podklady pro hodnocení žáků střední školy jsou získávány běžnými evaluačními nástroji.
Ve sledovaném období školních roků 2021/2022 a 2022/2023 se vyskytly jen jednotky
případů žáků neprospívajících nebo ohrožených studijním neúspěchem, zejména u oboru


                                            9/14
informační technologie. S těmito žáky pracuje školní poradenské pracoviště, ne u všech žáků
jsou však navrhovaná opatření efektivní (nabídka konzultací či dovysvětlení učiva), nejsou
žáky využívaná a proto nevedou ke zlepšení jejich prospěchu. Vyskytující se kázeňské
problémy spočívající v porušování pravidel školního řádu, jsou řešeny udělením
výchovných opatření, případně sníženým stupněm z chování. Celkově převládají udělená
kázeňská opatření nad pochvalami, což má malý motivační vliv a nevede k účinné eliminac i
projevů nevhodného chování. Hrubá i čistá úspěšnost žáků maturitního oboru u maturitní
zkoušky je za poslední dva školní roky cca 80 %, přičemž se zvýšila jejich úspěšnost
ve společné části maturitní zkoušky, neúspěšní jsou žáci především v profilové části
maturitní zkoušky (ve zkušebním období 2023 činila čistá i hrubá neúspěšnost 14,3 %,
ve zkušebním období 2023 se hrubá i čistá neúspěšnost zvýšila na 25%). Ke zvýšení
úspěšnosti nepřispívá organizace výuky stanovená vedením školy, kdy výuka maturitního
předmětu probíhá ve skupině, ve které jsou společně vzděláváni žáci 3. i 4. ročníku a žákům
4. ročníku tak není zajištěna adekvátní příprava k maturitní zkoušce. Úspěšnost žáků
učebních oborů u závěrečných zkoušek je za poslední dva roky 100 %.
Prioritou školy je spolupráce se zákonnými zástupci dětí a žáků, která funguje na základě
partnerství. Rodiče se s dětmi a žáky zapojují do společných aktivit pořádaných školou.
O průběhu vzdělávání svých dětí a žáků jsou informováni na třídních schůzkách,
při individuálních konzultacích a při osobním každodenním kontaktu. V případě potřeby
mají rodiče možnost konzultací s pedagogy. Úzká spolupráce se zákonnými zástupci dětí
v mateřské škole probíhá také pomocí komunikačních a zážitkových deníků, které jsou dále
v procesu vzdělávání využívány pro rozvoj řečových dovedností dětí. Pro rodiče a zájemce
o vzdělání škola organizuje den otevřených dveří, k propojení spolupráce mezi školou
a rodiči jsou pořádány akce vítání jara, velikonoční jarmark, rodiče žáků se zapojují
do pomoci škole např. s násypem pískoviště. Oboustranně prospěšnou spolupráci rozvíjí
instituce s vysokými školami s pedagogickými obory, sdružením a obecně prospěšnými
organizacemi zabývající se problematikou sluchových vad, dále se školskými poradenskými
zařízeními, které fungují při školách vzdělávajících žáky se sluchovým či zrakovým
postižením. Díky spolupráci s těmito organizacemi se daří účelně rozvíjet smyslové vnímá ní
a sociální dovednosti dětí a žáků.


                                        Závěry
Vývoj školy
– V roce 2017 došlo ke sloučení Mateřské školy a Základní školy pro sluchově postižené
  Brno, Novoměstská 21 se Střední školou pro sluchově postižené a Odborným učiliš tě m,
  Brno, Gellnerova 1. Třídy základní školy, které byly umístěny na pracovišti Novoměstská
  21, byly přesunuty na pracoviště Šrámkova 419/1.
– Došlo ke kompletní změně vedení školy a k výrazné obnově pedagogického sboru.
  Od školního roku 2022/2023 pracuje ve škole školní psycholožka a od školního roku
  2023/2024 byla jmenována nová vedoucí učitelka mateřské školy.
– V posledních třech letech došlo ke zvýšení počtu dětí v mateřské škole, žáků v základní
  škole a účastníků zájmového vzdělávání ve školní družině. Naopak ve střední škole došlo
  k celkovému snížení počtu žáků.
Silné stránky
– Empatický, podporující a individuální přístup pedagogických pracovníků příznivě
  ovlivňuje rozvoj osobnosti dětí a žáků základní školy. (3.2, 4.4)


                                          10/14
– Zohledění individuálních potřeb dětí mateřské školy při plánování a realizaci vzdělávac í
  nabídky a účinné využití vhodných speciálně pedagogických postupů rozvíjí jejich
  vzdělávací potenciál. (4.1, 5.1)
– Efektivně vedená pedagogická diagnostika dětí, která systematicky podporuje kvalitu
  výchovně vzdělávací práce. (4.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Řízení školy vykazuje výrazné nedostatky ve všech oblastech, zejména personální
  a kontrolní. (2.1)
– Školní vzdělávací program pro předškolní a zájmové vzdělávání neodráží potřeby školy
  a není dobrým podkladem pro pedagogickou práci. (1.2)
– Obsah stěžejních dokumentů školy stanovený příslušnými právními předpisy vykazuje
  výrazné nedostatky. (1.3)
– Část pedagogického sboru nesdílí postupy a rozhodnutí ředitele školy, které jsou často
  v neprospěch žáků. To se negativně odráží na klima školy. (2.2)
– Ředitel školy efektivně nevyužívá personální možnosti školy a pedagogické pracovníky
  dostatečně nepodporuje v jejich profesním rozvoji, což má negativní dopad na kvalitu
  poskytovaného vzdělávání. (2.3, 3.1)
– Nedostatečné prostorové a materiální podmínky v základní škole a školní družině mají
  negativní dopad na volbu vhodných metod a forem práce. (2.4, 4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Přijmout taková opatření, která povedou k nutnému zkvalitnění řízení školy.
– Zpracovat dokumentaci školy tak, aby byl její obsah v souladu s právními předpisy.
– Efektivně využívat dostupné personální zdroje a dbát na jejich další rozvoj.
– Aktivně hledat pedagogické pracovníky s požadovanými kvalifikačními předpoklady
  a stávajícím pedagogům vytvářet podmínky pro jejich doplnění.
– Aktivně a usilovně se zapojit do řešení prostorových podmínek školy.
– Začlenit digitální pomůcky do vzdělávacího procesu v předškolním vzdělávání.
– Poskytovat dětem konkrétní zpětnou vazbu formou popisného hodnocení.
– Nastavit organizaci s ohledem na optimální psychohygienické podmínky dětí a specifické
  vzdělávací potřeby žáků, a na plynulost předškolního vzdělávání.
– Využívat nastavená pravidla pro poskytování podpory žákům střední školy, kteří jsou
  ohroženi školním neúspěchem.
– Dbát na pravidelnou opravu písemností žáků, vést žáky k práci s chybou.
– Podporovat rozvoj jazykových kompetencí žáků prostřednictvím kooperativních metod
  učení, zapojením žáků do sebehodnocení a vrstevnického hodnocení.
– Zařadit práci se vzdělávacím cílem ve výuce.


                                           11/14
      – Nastavit pravidla podmínky komunikace, které škola bude dodržovat u neslyšíc íc h
        a nedoslýchavých dětí a žáků a u dětí a žáků s kochleárním implantátem.
      – Zkvalitnit materiální podporu výuky pořízením moderních technických pomůcek, které
        umožní žákům kvalitní zrakové vnímání a zároveň dbát při delší práci s digitálními
        technologiemi na zrakovou hygienu.
      – Pro zkvalitnění přímé komunikace se žáky se sluchovým postižením zajistit vzdělává ní
        slyšících pedagogických pracovníků v českém znakovém jazyce.
      – Zajistit rozdělení žáků střední školy do skupin s ohledem na jejich speciální vzdělávac í
        potřeby a efektivní přípravu k maturitní zkoušce.


                                         Stanovení lhůty
      Česká školní inspekce v souladu s § 175 odst. 1 školského zákona ukládá řediteli školy
      ve lhůtě do 30 dnů od marného uplynutí lhůty pro podání připomínek k obsahu
      inspekční zprávy, resp. od doručení stanoviska k připomínkám, přijmout opatře ní
      k odstranění nedostatků zjištěných inspekční činností. Tyto nedostatky jsou
      formulovány v části slabé stránky (oblasti ke zlepšení). Ve stejné lhůtě písemně
      informujte Českou školní inspekci, jaká byla přijata opatření, a to prostřednictvím
      datové schránky (g7zais9).


                  Seznam dokladů, o které se inspekční zjištění opírají
 1.     Zřizovací listina příspěvkové organizace Jihomoravského kraje č. j.: 20/35 ze dne 30. 4.
        2015, včetně Dodatků č. 1 – 5
 2.     Jmenovací dekret na pracovní místo ředitele školy č. j.: JMK 147396/2018 ze dne
        22. 10. 2018 s účinností ode dne 1. 11. 2018
 3.     Výpis z rejstříku škol a školských zařízení IZO 110023358 – Mateřská škola,
        IZO 062157655 – Základní škola, IZO 110023374 – Školní družina, IZO 110023382 –
        Speciálně pedagogické centrum, IZO 103279784 – Školní jídelna, údaje platné
        k 11. 3. 2024
 4.     Výkazy o jednotlivých činnostech školy k rozhodnému datu školního roku 2023/2024
 5.     Školní vzdělávací program pro základní vzdělávání – obor devítiletý, platný od 1. 9. 2023
 6.     Školní vzdělávací program pro základní vzdělávání – obor desetiletý, platný od 1. 9. 2023
 7.     Školní vzdělávací program pro předškolní vzdělávání, č.j.: Gel/97/2023, s motivačním
        názvem „Společně rokem každý svým krokem“, platný od 28. 6. 2021, aktualizo vá n
        30. 6. 2023
 8.     Školní vzdělávací programy střední školy platné ve školním roce 2023/2024
 9.     Koncepce školy zpracovaná ředitelem školy dne 14. 11 .2023
10.     Školní řád základní školy účinný od 1. 9. 2020, Vnitřní řád školní družiny, účinný
        od 1. 1. 2024, Školní řád mateřské školy, účinný od 1. 9. 2019, Vnitřní řád speciálně
        pedagogického centra ze dne 1. 9. 2023
11.     Třídní knihy, přehledy výchovně vzdělávací práce a přehledy docházky vedené ve roce
        2023/2024 (písemně, elektronicky (vzorek)
12.     Organizační řád platný od 1. 9. 2020
13.     Týdenní plány vedené ve školním roce 2023/2024
14.     Plán práce na školní rok 2023/2024


                                                12/14
15.   Zápisy z jednání pedagogické rady jednotlivých součástí školy a z provozních porad
      ve školním roce 2023/2024 (vzorek)
16.   Zápisy z metodického sdružení pedagogických pracovníků ZŠ a předmětových komisí
      SŠ ve školním roce 2023/2024 (vzorek)
17.   Plán hospitační činnosti ve SŠ pro školní rok 2023-2024, záznamy z hospitací (vzorek)
18.   Dokumenty dokládající dosažené vzdělání pedagogických pracovníků, dokumenty
      k absolvovaným vzdělávacím seminářům pedagogických pracovníků
19.   Dokumentace školního poradenského pracoviště vedená ve školním roce 2023/2024
      (obsahující Preventivní program školy, Školní preventivní strategii, Strategii předcházení
      projevů rizikového chování, šikaně a školní neúspěšnosti žáků).
20.   Záznam z jednání – SWOT analýza na ZŠ ze dne 11. 11. 2022, Záznam z jednání –
      SWOT analýza na SŠ ze dne 9. 11. 2022
21.   Osobní dokumentace žáků vedená ve školním roce 2023/2024 (vzorek)
22.   Písemnosti žáků vedené ve školním roce 2023/2024 (vzorek)
23.   Smlouvy k zajištění praktického vyučování ve školním roce 2023/24
24.   Zápisy z jednání pedagogické rady a provozních porad ve školním roce 2023/24
25.   Zápisy z jednání předmětových komisí ve školním roce 2023/24
26.   Školní elektronický informační systém
27.   Výroční zpráva 2021/2022, 2022/2023
28.   Písemnosti žáků – sešity a portfolia vedené ve školním roce 2023/2024(vzorek)
29.   Deníčky a žákovské knížky vedené ve školním roce 2023/2024 (vzorek)
30.   Školní vzdělávací program školní družiny vydaný dne 1. 11. 2018
31.   Přehledy výchovně vzdělávací práce, evidence docházky účastníků do ranní školní
      družiny vedené ve školním roce 2023/2024
32.   Zápisní lístky do školní družiny pro školní rok 2023/2024 vedené za jednotlivá oddělení
      (vzorek)
33.   Školní matrika vedená ve školním roce 2023/2024: Evidenční list pro dítě v mateřské
      škole (vzorek)
34.   Plánování: Třídní vzdělávací plán, Roční plán, Individuální plány rozvoje dítěte (vzorek)
35.   Hodnocení: Přehled výsledků pedagogické diagnostiky, Pololetní hodnocení třídního
      vzdělávacího programu, Roční hodnocení individuálních vzdělávacích plánů a plánů
      pedagogické podpory, Hospitační záznamy,
36.   Dokumentace vedená pro děti se speciálními vzdělávacími potřebami
37.   Rozpis pracovní doby pedagogických pracovnic mateřské školy platný pro školní rok
      2023/2024
38.   Dlouhodobá koncepce SPC – vize a strategie rozvoje (2023-2028) – nedatováno
39.   Zpráva o činnosti SPC za 1. pololetí 2023/2024 ze dne 23. 1. 2024
40.   Spisová dokumentace klientů SPC (vzorek)
41.   Dokumentace k hodnocení finančních podmínek, zajištění bezpečnosti a školního
      stravování (smlouvy o pronájmech tělocvičen, smlouva o zajištění školního stravování,
      revizní zprávy, rozbory úrazovosti, účetní závěrky a finanční výkaznictví)




                                              13/14
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

Mgr. Jan Dusík, školní inspektor, vedoucí inspekčního týmu
Mgr. Jana Polívková, školní inspektorka
Bc. Olga Karmazínová, kontrolní pracovnice
Mgr. Zora Spurná, školní inspektorka
Mgr. Kateřina Veselá, školní inspektorka
Mgr. Lenka Zárubová, speciální pedagog, odbornice na školská poradenská zařízení
Mgr. David Jorda, neslyšící odborník na vzdělávání žáků se sluchovým postižením
Mgr. Ivana Kupčíková, DiS., tlumočnice českého znakového jazyka


14. 5. 2024




                                         14/14
