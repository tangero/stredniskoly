                               Česká školní inspekce
                               Jihočeský inspektorát
                        Dukelská 23, 370 01 České Budějovice
____________________________________________________________________________________________________________




                         IN S P E K Č N Í ZP R ÁVA
                                        Čj. ČŠIC-1210/24-C
                                      Sp. zn. ČŠIC-S-222/24-C


Název                               Střední odborná škola, Blatná, V Jezárkách 745
Sídlo                               V Jezárkách 745, 388 01 Blatná
E-mail                              skola@blek.cz
IČO                                 60 650 486
Identifikátor                       600 008 703
Právní forma                        příspěvková organizace
Zastupující                         Ing. Mgr. Pavel Kotrouš
Zřizovatel                          Jihočeský kraj
Místo inspekční činnosti            V Jezárkách 745, Blatná
Inspekční činnost na místě          26. 11. 2024 − 28. 11. 2024

Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle ustanovení § 174 odst. 2 písm. a), b) a c) zákona č. 561/2004 Sb.
o předškolním, základním, středním, vyšším odborném a jiném vzdělávání (školský zákon),
ve znění pozdějších předpisů.


                                         Charakteristika
Střední odborná škola, Blatná, V Jezárkách 745 (dále škola) vykonává činnost střední školy,
domova mládeže a školní jídelny. Škola poskytuje střední vzdělání s maturitní zkouškou
v oborech 18-20-M/01 Informační technologie, 26-41-M/01 Elektrotechnika a 63-41-M/02
Obchodní akademie. K termínu inspekční činnosti navštěvovalo školu 224 žáků (nejvyšš í
povolený počet žáků činí 408) v jedenácti třídách, z toho je 15 žáků se speciálními
vzdělávacími potřebami a 12 žáků s odlišným mateřským jazykem. Přibližně jedna třetina
žáků dojíždí z jiných krajů; tito žáci jsou zpravidla ubytovaní na domově mládeže.
V domově mládeže je ubytováno celkem 100 žáků školy ve čtyřech výchovných skupinách
(nejvyšší povolený počet lůžek 150). Součástí školy je školní jídelna, k termínu inspekce
vařila školní jídelna pro 201 žáků včetně celodenně stravovaných (nejvyšší povolený počet
600 stravovaných).


                         Hodnocení podmínek vzdělávání
Ředitel školy působí ve funkci od roku 2014. Ve své koncepci vychází z vyhodnoce ní
a analýzy stavu v roce 2020, realistické cíle rozvoje školy jsou jasně stanoveny do roku
2026. Konkrétně vyjmenované oblasti se vhodně zaměřují na stabilizaci skladby a inovace
vyučovaných oborů vzdělávání. Od posledního inspekčního hodnocení se podařilo zvýšit
počet žáků školy a naplněnost tříd, nejvyšší zájem je o vzdělávání v oboru informač ní
technologie.
Vedení školy tvoří dále zástupce ředitele školy, pro domov mládeže je určen vedoucí
vychovatel. Nastavená organizační struktura odpovídá velikosti a rozsahu činností,
kompetence jsou vhodně rozděleny a delegovány. Kontrolní a hospitační činnost probíhá
pravidelně a v dostatečném počtu, dopady do pedagogického rozvoje školy jsou však ve
výuce méně patrné. Drobné formální nedostatky v povinné dokumentaci školy byly
odstraněny v průběhu inspekční činnosti. Elektronický informační systém umožňuje
efektivní komunikaci mezi všemi aktéry vzdělávání. Pro podporu výuky jsou aktivně
využívány aplikace, v nichž jsou žákům zpřístupněny výukové materiály.
Všichni pedagogové jsou pro svoji práci kvalifikovaní a odborně zdatní. Další vzdělává ní
pedagogických pracovníků je vedením školy podporováno v dostatečné míře a je vhodně
organizováno i jako školení pro celou sborovnu. Pedagogové v předmětových komisíc h
sledují mimo jiné naplňování školních vzdělávacích programů a podílejí se na jejich
aktualizacích. Učitelům se zatím nedaří nabývat a společně sdílet moderní didaktické
dovednosti a následně je uplatňovat ve výuce, což bylo patrné i ve sledovaných hodinách.
Prostředí školy i prostory domova mládeže jsou čisté a upravené, estetická podnětnost tříd
a chodeb je na různé úrovni. Dlouhodobě se daří zlepšovat materiální vybavení školy,
např. aktuálně je k dispozici pět moderních odborných učeben pro informatické vzdělává ní.
Žákům je také k dispozici tzv. informační centrum s žákovskou knihovnou.
Škola využívá příležitosti k získávání dotací především z evropských fondů. Z Národního
plánu obnovy čerpala prostředky na doučování žáků, byly pořízeny notebooky pro
zapůjčování žákům a digitální učební pomůcky využívané ve výuce. Z prostředků IROP
zařídila nově např. další počítačovou učebnu. Zřizovatel přispívá také na obědy pro sociálně
znevýhodněné žáky. Město Blatná poskytuje pravidelně dotaci na odměny na školou
organizovanou soutěž Sportshow pro žáky okolních základních škol.


                          Hodnocení průběhu vzdělávání
Výuka hospitovaných hodin probíhala v příznivé a přátelské atmosféře. Žáci respektovali
nastavená pravidla vzájemných vztahů. Vyučující často sdělili žákům téma hodiny,
vzdělávací cíle stanovené školními vzdělávacími programy byly vytyčeny zřídka. Cíle
výuky všeobecně vzdělávacích předmětů se týkaly především znalostní složky, dovednostní
a postojová složka byla rozvíjena minimálně. Ve vyučovacích hodinách převažovala méně
efektivní frontální forma výuky s výraznou aktivitou na straně vyučujících v kombinaci se


                                            2/6
samostatnou prací žáků. Jen sporadicky byla zařazována efektivní kooperace žáků ve
dvojicích nebo skupinách.
Výrazná dominantní role učitele neumožňovala účinnější rozvoj komunikativníc h
kompetencí žáků. Vyučující se spokojili se stručnými či jednoslovnými odpověďmi žáků,
nevyžadovali obsahově náročnější formulace. Také využití dalších informačních zdrojů
mimo učebnice a pracovní listy a propojování dosud nabytých zkušeností z reálného života
podporující kritické myšlení žáků bylo zaznamenáno ojediněle. Další názorné pomůcky
usnadňující pochopení učiva nebyly až na výjimky v přírodovědném vzdělávání použity.
Zadané úlohy analyzovali převážně učitelé, žákům kladli návodné otázky, avšak nedali jim
prostor pro argumentaci a diskusi. V hodinách chyběla diferenciace, žáci plnili stejné úkoly
bez ohledu na jejich vzdělávací potřeby či aktuální úroveň jejich znalostí či dovednost í.
Pozitivním příkladem diferenciace je však výuka skupin anglického jazyka, které jsou
sestaveny podle úrovně jazykových znalostí již v prvním ročníku s možností přestupů oběma
směry. Výuka angličtiny je účinně podpořena zapojením školy do programu e-Twinning.
Společná kontrola výsledků samostatné práce žáků probíhala vždy v interakci učitel–žák, ke
slovu se převážně dostávali zejména aktivní žáci. V závěru hodin většinou chyběl časový
prostor pro shrnutí učiva, ke zhodnocení hodin z hlediska splnění vzdělávacího cíle došlo
ojediněle, a to jen ze strany učitele. Žáci nebyli vedeni k sebehodnocení nebo vrstevnické mu
hodnocení.
V hospitovaných hodinách odborného vzdělávání byly zvolené metody a formy práce
většinou efektivnější. Vyučující účelně propojovali teoretickou výuku s praktickým využitím
znalostí a dovedností žáků. Vhodné využití informačních technologií žáky vychází
z charakteru odborných předmětů ve vyučovaných oborech. Vhodně byly zařazovány
praktické ukázky a příklady z praxe. Žáci byli vedeni k používání správné odborné
terminologie, v případě praktických činností také k pochopení postupů a dodržování
bezpečnostních předpisů.
Činnost domova mládeže vhodně navazuje na vzdělávání ve střední škole, se kterou úzce
spolupracuje, využívá i její sportovní zázemí. Odpočinkové a tematicky zaměřené aktivity
respektují stanovené výchovně-vzdělávací cíle tohoto školského zařízení, vhodně cílí na
podporu přátelských a respektujících vzájemných vztahů všech aktérů. Dostatek prostoru je
poskytován přípravě na vyučování a osobnímu volnu. Žáci mohou podle individuálníc h
potřeb využít pomoc vychovatelů, příležitostně i některých učitelů či vrstevníků při přípravě
na vyučování. Pestrá nabídka zájmových aktivit a kroužků umožňuje smysluplné trávení
volného času a přispívá k rozvoji jejich zájmů a specifického nadání.


                          Hodnocení výsledků vzdělávání
Ke zjišťování a vyhodnocování výsledků vzdělávání používá škola běžné nástroje ověřování
znalostí a dovedností žáků. Výsledky vzdělávání žáků projednává každé čtvrtletí
pedagogická rada formou diskuse nad statistickými přehledy. Průběžnými výsledky
vzdělávání i výsledky maturitních zkoušek se zabývají i jednání předmětových komisí, jsou
také součástí evaluačních zpráv z jednotlivých předmětů. V některých případech se jedná
o konstatování stavu, hlubší analýzu provádí vedení školy jen u výsledků maturitníc h
zkoušek.
Pro první ročníky realizuje škola na začátku studia vstupní testy z matematiky ke zjištění
znalostí a dovedností žáků s cílem nastavit vhodné vzdělávací strategie. V případě zhoršení
prospěchu nebo zvýšení absence žáka jsou většinou přijímána individuální a konkrétní


                                            3/6
opatření. Pro žáky ohrožené školním neúspěchem nabízí škola individuální konzultace ,
v domově mládeže mají ubytovaní žáci možnost doučování. Školní poradenské pracoviště
zajišťuje poradenské služby v rozsahu odpovídajícím velikosti školy a vzdělávac ím
potřebám žáků. Realizovaná podpůrná opatření jsou v souladu s doporučeními školských
poradenských zařízení, jejich účinnost je pravidelně sledována, což umožňuje včas reagovat
na konkrétní situace a potřeby žáků. Předcházení školní neúspěšnosti je systematick y
nastaveno, výsledkem je nízký počet neprospívajících žáků. Preventivní program školy se
adekvátně zaměřuje na předcházení a rozpoznání rizikového chování a zajištění včasné
intervence i ve spolupráci s ostatními organizacemi. Účinná podpora je věnována
nastupujícím žákům v podobě adaptačního kurzu. Škola se vhodně zapojuje do řady akcí
zaměřených na zdravý životní styl, prevenci rizikového chování a podporu volnočasovýc h
aktivit.
Nastavený systém využívání online prostředí, uložené výukové materiály a multilice nce
programů umožňují žákům efektivní přípravu na vyučování. Nabízené možnosti ke zlepšení
vzdělávacích výsledků jsou však žáky využívány v různé míře. Výsledky maturitníc h
zkoušek jsou srovnatelné se stejnou skupinou oborů vzdělání v České republice. Výchovná
opatření jsou uplatňována v souladu se školním řádem.
Škola pokračuje v zavedeném systému ověřování očekávaných odborných výstupů
a kompetencí formou školních certifikátů a obhajob závěrečných projektů žáků. Tento
systém žáky motivuje k praktickému použití získaných znalostí a je velmi dobrou průpravou
pro uplatnění v zaměstnání i ve vysokoškolském studiu. Tyto individuální projekty však
škola málo využívá k prezentaci výsledků vzdělávání.


                                         Závěry
Vývoj školy
– Od roku 2018 došlo ke zvýšení počtu žáků školy a zlepšení naplněnosti tříd.
– Školní vzdělávací programy jsou průběžně aktualizovány, v oboru vzdělání Obchodní
  akademie je připravena úprava se zaměřením na digitální marketing a reklamu.
– Průběžně je modernizováno vybavení školy, v souladu s jejím zaměřením se výrazně
  zlepšilo zejména vybavení odborných učeben pro informatické vzdělávání.
Silné stránky
– Efektivní systém ověřování očekávaných odborných výstupů a kompetencí formou
  školních certifikátů a obhajob závěrečných projektů žáků podporuje motivaci žáků
  a usnadňuje další vzdělávací dráhu nebo vstup na pracovní trh. (5.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Převažující frontální organizace výuky bez cílené podpory kooperace žáků, s malým
  důrazem na diferenciaci a individualizaci výuky vede k nižší míře aktivního zapojení
  žáků do výuky. Žáci nejsou důsledněji vedeni k hodnocení své práce, chybí efektivní
  závěry vyučovacích hodin s vyhodnocením míry naplnění vzdělávacího cíle a získáním
  formativní zpětné vazby o zvládnutí učiva. (4.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz


                                            4/6
Doporučení pro zlepšení činnosti školy
– Další vzdělávání pedagogů zaměřit zejména v teoretické výuce na oblast aktivizujíc íc h
  forem a metod práce, diferenciaci a formativní hodnocení a jejich aplikaci ve výuce.
– Ve výuce ve větší míře zařazovat metody a formy výuky podporující aktivní učení žáků
  a rozvoj komunikativních dovedností. Na zkvalitnění průběhu výuky zaměřit vnitř ní
  kontrolu.
– Podporovat rozvoj gramotností napříč předměty, prezentovat výsledky vzdělávání žáků.


                                  Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 30 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Základní dokumenty školy (zřizovací listina, výpis z rejstříku škol a školských
      zařízení), stav k termínu inspekční činnosti
 2.   Jmenování ředitele školy do funkce s účinností od 1. 8. 2020 vystavené hejtmankou
      Jihočeského kraje dne 12. 6. 2020, čj. KUJCK 60508/2020
 3.   Dokumentace k řízení a kontrole, školní rok 2023/2024 a 2024/2025 k termínu
      inspekční činnosti
 4.   Povinná dokumentace podle § 28 školského zákona


                                       Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.




                                           5/6
Složení inspekčního týmu a datum vyhotovení inspekční zprávy

 Mgr. Bc. Jana Cipínová, školní inspektorka, vedoucí inspekčního týmu
 PaedDr. Martina Baarová, školní inspektorka
 Mgr. Renata Pechoušková, školní inspektorka
 Bc. Jiřina Svobodová, kontrolní pracovnice
18. 12. 2024




                                          6/6
