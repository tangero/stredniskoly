                                 Česká školní inspekce
                               Moravskoslezský inspektorát
                               Matiční 20, 702 00 Ostrava
____________________________________________________________________________________________________________




                         IN S P E K Č N Í ZP R ÁVA
                                         Čj. ČŠIT-127/25-T
                                       Sp. zn. ČŠIT-S-59/25-T


Název                               Střední škola stavební a dřevozpracující, Ostrava,
                                    příspěvková organizace
Sídlo                               U Studia 2654/33, 700 30 Ostrava-Zábřeh
E-mail                              sekretariat@soustav-ostrava.cz
IČO                                 00 845 213
Identifikátor                       600 017 702
Právní forma                        příspěvková organizace
Zastupující                         Mgr. Lukáš Šubert
Zřizovatel                          Moravskoslezský kraj
Místo inspekční činnosti            U Studia 2654/33, 700 30 Ostrava-Zábřeh
                                    Zengrova 823/2, 703 00 Ostrava-Vítkovice
Inspekční činnost na místě          23., 24., 27., 28. a 29. 1. 2025

Inspekční činnost byla zahájena předložením pověření k inspekční činnosti.


                                 Předmět inspekční činnosti
Inspekční činnost podle § 174 odst. 2 písm. b) a c) zákona č. 561/2004 Sb., o předškolním,
základním, středním, vyšším odborném a jiném vzdělávání (školský zákon), ve znění
pozdějších předpisů.
Zjišťování a hodnocení podmínek, průběhu a výsledků vzdělávání podle školních
vzdělávacích programů.
Zjišťování a hodnocení naplnění školních vzdělávacích programů.
                                   Charakteristika
Střední škola stavební a dřevozpracující, Ostrava, příspěvková organizace vykonává činnost
střední školy. Teoretické a praktické vyučování probíhá v hlavní budově na ulici U Studia,
praktické vyučování se částečně uskutečňuje i ve školních dílnách na ulici Zengrova. Škola
poskytuje střední stupeň vzdělání ukončený výučním listem 375 žákům (nematuritní obory),
v nástavbovém dvouletém studiu 53 žákům a čtyřletém oboru 52 žákům (maturitní obory),
celkově ve 29 třídách 480 žákům. V posledních dvou školních letech došlo ve škole
k mírnému nárůstu počtu žáků. Škola identifikovala 116 žáků se speciálními vzdělávac ími
potřebami, kterým byla poskytována podpůrná opatření. Jeden žák je vzdělává n
prostřednictvím individuálního vzdělávacího plánu.
Vybrané obory vzdělání jsou podporovány motivační a prospěchovou složkou stipendia
poskytovaného Moravskoslezským krajem a školou. Školní stravování je zajištěno
na základě smluvního vztahu v blízké střední škole.


                         Hodnocení podmínek vzdělávání
Ředitel byl jmenován do funkce v roce 2020. Část svých kompetencí delegoval na nově
jmenovanou zástupkyni ředitele pro teoretické vyučování. Zástupce ředitele zůstal
odpovědný za organizaci odborného výcviku. Provozní a ekonomické záležitosti byly dříve
přeneseny na zástupce ředitele pro ekonomiku. Předložená koncepce z roku 2022, kdy
proběhla poslední inspekční činnost, nebyla aktualizována. Škola si nadále udržuje oborovou
skladbu, využila možnosti zapojení sociálních partnerů ze zaměstnavatelské sféry do rozvoje
spolupráce i propojení teorie s praxí. Konkrétní zjištění obsažené v poslední inspekční
zprávě z roku 2022 k využití potenciálu kvalifikovaného pedagogického sboru ke zlepšení
výsledků vzdělávání žáků naznačuje potřebu efektivního a systematického zapojení učitelů
do výuky, aby co nejvíce přispěli k dosažení lepších výsledků žáků. Stále přetrvává nízká
míra používání rozmanitých vzdělávacích metod v teoretické výuce, pasivní přístup žáků
ke studiu, vysoký počet neomluvené absence žáků i jejich následné odchody ze školy.
K dosažení části stanovených cílů byly dobře zpracovány jednotlivé reálné podrobné plány
jako výchovně- vzdělávací, personální, investiční, podpory žákovských aktivit a prezentace
školy na veřejnosti. Vedení školy aktivně komunikuje o svých rozvojových záměrech se
zřizovatelem, pedagogy, dalšími zaměstnanci školy i žáky. Pravidla a mechanis my
k organizování vlastní činnosti školy jsou stanoveny.
Vzdělávání probíhalo podle školních vzdělávacích programů, které vycházely z potřeb školy
a se kterými vyučující pracují. Škola však zatím dostatečně nereagovala na cílené posílení
hodinové dotace u předmětů matematika, český jazyk a literatura a zařazením více
volitelných oblastí pro maturitní předměty do učebních plánů. Snaha motivovat žáky pomocí
stipendijního řádu je jasně vymezena, ale zatím schází analýza, zda se jedná o efektivní
nástroj pro jejich motivaci a povzbuzení k lepšímu výkonu a vyšší angažovanos ti
ve vzdělávacím procesu.
Vedení školy chápe profesní rozvoj pedagogických pracovníků jako klíčovou součást
zajištění kvalitní výuky a odpovědnosti školy za modernizaci pedagogického procesu, ale
neorientuje se dostatečně na konkrétní oblasti, které jsou rozhodující pro úspěšné ukončení
vzdělávání především v maturitních oborech vzdělání. Hospitační činnost vedení školy
v teoretickém vyučování nepodávala pedagogům dostatečnou zpětnou vazbu v podobě
závěrů a stanovení opatření ke zlepšování kvality výuky. Výrazného zlepšení materiálníc h
podmínek s přínosem pro kvalitu úrovně odborného vzdělávání ve škole bylo dosaženo


                                           2/9
realizací projektů, z nichž byly zakoupeny mj. nové stroje pro truhlářské obory, robotické
stavebnice, gravírovací stroje, laserový plotr.
Škola vhodnou formou a v náležitém rozsahu informovala o oborech vzdělání, podmínkách
studia, organizaci přijímacího řízení a kritériích přijetí. Jejich stanovení, zveřejňo vá ní
i naplňování bylo v souladu s příslušnými právními předpisy. Vzhledem k počtu zájemců
o studium byli v posledních letech přijímáni všichni uchazeči.
Bezpečnost a ochrana zdraví žáků byla zajištěna v součinnosti s osobami odborně
způsobilými v oblasti prevence rizik a požární ochrany. Účinnost nastavených preventivníc h
mechanismů byla pravidelně vyhodnocována. Žáci byli průběžně upozorňováni na možná
bezpečnostní rizika při vzdělávání ve škole i při mimoškolních aktivitách včetně praktického
vyučování i u smluvních partnerů. V době inspekční činnosti žáci procházeli do školního
bufetu staveništěm, což přinášelo větší míru rizika. V současné době uvnitř školy probíhají
stavební úpravy bývalého ubytovacího zařízení na kancelářské prostory s předpokladem
ukončení do srpna 2025.


                          Hodnocení průběhu vzdělávání
Hodnocení průběhu vzdělávání bylo cíleno na praktické vyučování, výuku všeobecně
vzdělávacích i odborných předmětů, dále především na český jazyk a literaturu, anglick ý
jazyk a matematiku jako předmětů společné části maturitní zkoušky. Ve všech zhlédnutýc h
hodinách teoretické výuky byly požadavky kladené na žáky při výuce srozumite lné,
převažovala neformální komunikace mezi žáky a učiteli. Ve většině sledované výuky se
vyskytovala méně účelná frontální výuka s výkladem učitele a řízeným rozhovorem
a s občasným zařazením samostatné práce s textem. Jednalo se spíše o pasivní učení.
Vzájemná komunikace se většinou omezovala na kladení otázek učitelem a stručné odpovědi
ze strany žáků. Vzhledem k minimálnímu využití možnosti žáků získávat podklady
z učebnic, případně z jiných zdrojů ve výuce, vystupovali učitelé většinou jako jediný zdroj
informací. Práce ve dvojicích či v menších skupinách byly sice zařazovány, jejich účinnost
však snižovala nízká míra využívání aktivit podněcujících rozvoj kritického myšle ní,
porovnávání různých řešení problémů a vzájemné diskuse k zadaným úkolům. Dominantní
role učitele a převažující zaměření výuky na vědomostní cíle ve většině vyučovacích hodin
neposkytovaly dostatečný prostor pro podporu rozvoje jednotlivých gramotností. Zvolený
způsob výuky neumožňoval výraznější uplatnění diferenciace úkolů a individuálního
přístupu k žákům podle úrovně jejich schopností a dovedností. Z rozhovorů s vyučujíc ími
vyplynulo, že jsou informováni o žácích se speciálními vzdělávacími potřebami a podporují
je ve výuce. V závěru všech sledovaných vyučovacích hodin proběhlo pouze formální
zhodnocení ze strany vyučujících, většinou bez zapojení žáků a bez ocenění jejich pokroku
a směřování k jejich dalšímu možnému rozvoji.
Společným znakem výuky byla příznivá pracovní atmosféra a vstřícný vztah učitelů
k žákům. Ve sledované výuce českého jazyka a literatury byly vzdělávací cíle stanoveny tak,
aby osvojení znalostí a dovedností směřovalo k naplnění výstupů stanovených ve školních
vzdělávacích programech i k požadavkům k úspěšnému ukončení studia maturitní zkouškou.
Výuka byla vedena většinou frontálně s převažujícím souběžným využitím řízeného
rozhovoru. Vyučující se snažili zapojit žáky prostřednictvím jejich samostatné práce,
referátů a prezentací, v menší míře však věnovali pozornost kvalitě výsledků práce žáků
ve vyučovací hodině. Ojediněle bylo zařazeno také sebehodnocení a vzájemné hodnocení
žáků, avšak nejednoznačnost kritérií pro hodnocení práce žáků snižovala efektivitu těchto
postupů. Zaměření výuky na faktografické údaje neposkytovalo dostatečný prostor


                                            3/9
k cílenému rozvoji postojů žáků. Ve výuce anglického jazyka převažovalo frontální
vyučování s výkladem a společným ústním či písemným procvičením učební látky, jiné
formy podporující kooperativní techniky a činnostní učení byly uplatňovány v menší míře.
Žáci pracovali převážně na stejných úkolech se stejnou mírou obtížnosti. Málo bylo
využíváno diferenciace činností podpora dle individuálních potřeb žáků. Výuka matematik y
se vyznačovala dobře strukturovaným a logickým výkladem. Užití grafických znázorně ní
a v části výuky i didaktické techniky přispívalo k rozvoji představivosti žáků. Patrné bylo
propojení výuky s běžným životem, praxí a se studovaným oborem. V hospitovanýc h
hodinách vyučující vycházeli z míry osvojení učiva žáky. Přibližně ve dvou třetinách výuky
se vyučujícím četnými podněcujícími a problémovými otázkami i účelně vedeným
rozhovorem udržovali pozornost a iniciativu většiny žáků. Častější zařazování opakování již
probraného učiva vycházelo především z nižší úrovně znalostí převažující části žáků. Práce
s informačními zdroji byla zařazena pouze ojediněle a byla omezena na vyhledání informac í
z internetu.
Ve sledovaných vyučovacích hodinách odborných předmětů převažoval frontální způsob
výuky za využití řízeného rozhovoru a samostatné práce žáků. Účelné využití dataprojektoru
podporovalo lepší zapamatování probíraného učiva žáky, zejména v případě prezentace
názorných ukázek. Naopak zapisování promítaného textu do sešitů neumožňovalo jejich
činorodé zapojení. Ve sledované výuce byli žáci vedeni k dodržování odborné terminolo gie
s náležitým využitím výstižných příkladů z praxe, které dokreslovaly vhodné souvislo s ti
s reálnými situacemi, jež navazovaly na jejich předpokládané profesní uplatnění. Žáci
převážně aktivně spolupracovali s vyučujícími odborných předmětů, byl zazname ná n
zvýšený zájem o danou problematiku.
Praktické vyučování je realizováno ve školních učebnách, dílnách a na smluvníc h
pracovištích. Hospitační činnost v rámci inspekčního hodnocení se uskutečnila ve skupinách
učební praxe a odborného výcviku. Průběh sledovaného praktického vyučování měl velmi
dobrou úroveň. Učitelé vzdělávání žáků systematicky směřovali ke konkrétním znaloste m
a dovednostem, s žáky komunikovali na přiměřené úrovni. Na smluvních pracovištích jsou
žáci vedeni instruktory, kteří jim předávají zkušenosti z reálného prostředí. Žáci pracovali
převážně samostatně na zadaných úkolech, učitelé a instruktoři soustavně sledovali jejich
činnosti a poskytovali jim účelnou zpětnou vazbu k jejich práci. Účastníci vzdělává ní
dodržovali nastavená pravidla komunikace a vzájemně se respektovali. Škola dbá
na bezpečnost práce a ochranu zdraví žáků, kteří jsou pravidelně v rámci odborného výcviku
školeni. Vedení školy vytváří příznivé podmínky pro spolupráci mezi učiteli odborných
předmětů, učiteli odborného výcviku a instruktory na smluvních pracovištích a tím
podporuje návaznost teoretických a praktických poznatků. Za produktivní práci jsou žáci
odměňováni.


                          Hodnocení výsledků vzdělávání
Škola sleduje úspěšnost žáků ve vzdělávání. O prospěchu žáků byli jejich zákonní zástupci
průběžně informováni prostřednictvím třídních schůzek, při osobních setkáních ve škole
nebo pomocí informačního systému. Pedagogičtí pracovníci pravidelně sledují
a zaznamenávají průběžné výsledky vzdělávání jednotlivých žáků a dále s nimi pracují.
Navazující činnost předmětových komisí se však doposud nesoustředila na plánování výuky
a analýzu vedoucí ke zvýšení úspěšnosti žáků spojenou s úpravou organizace vzdělává ní,
systematickou kontrolu a stanovování konkrétních úkolů. Dílčí analýzu úspěšnosti žáků
ve společné části maturitní zkoušky provedli vyučující českého jazyka a literatury, cizích
jazyků a matematiky. Některá opatření spočívající v nastavení způsobu výuky a nabídce


                                            4/9
doučování či dobrovolných konzultací vedla k mírnému zlepšení výsledků žáků u maturitní
zkoušky v českém jazyce a literatuře a cizích jazycích u nástavbového studia. Velmi nízká
úspěšnost v matematice, ke které se přihlašují především žáci nástavbového studia, však
nadále přetrvává.
Ve školních letech 2022/2023 vykazovala škola 103 zameškaných hodin na žáka
a ve školním roce 2023/2024 uvádí 111 zameškaných hodin na žáka. Školní rok 2023/2024
vykazuje nárůst oproti předchozímu školnímu roku. Školní řád upravuje hodnocení žáků
v předmětech značně benevolentně ve spojení se zohledněním zameškaných hodin.
Zhoršené výsledky žáků se jeví jako přímo úměrné v porovnání s vysokým počtem
zameškaných hodin.
Výsledky vzdělávání žáků oborů vzdělání s výučním listem vykazovaly v období posledních
dvou let poměrně vysoký počet neprospívajících žáků v průběhu vzdělávání. Žáci, kteří
postoupili do závěrečného ročníku, dosahovali u závěrečné zkoušky dobrých výsledků.
Podpora žáků v průběhu studia není systémově nastavena a vyhodnocována. Škola sleduje
zjištěné nedostatky ve vzdělávání u jednotlivých žáků ohrožených školním neúspěchem, ale
neúčinnost přijímaných opatření se projevila v množství žáků, kteří v prvních pololetíc h
školních let 2022/2023 a 2023/2024 neprospívají nebo jsou nehodnoceni, jedná se o 20 %
a 12,5 %. Ve druhých pololetích sledovaných let jde o 11% a 3,5% žáků maturitních oborů.
Je to ukazatel, který naznačuje neúspěšnost již v průběhu vzdělávání. Škola dostatečně
nezvládá nízký studijní potenciál přijímaných žáků, zejména v průběhu teoretického
vyučování, vyrovnat.
Nízký výskyt rizikových projevů chování žáků (s výjimkou absence) svědčí o nastavené
prevenci. Přes přijatá a realizovaná opatření ke snížení absence, zejména neomluvené, se
škole dlouhodobě nedaří tento negativní jev výrazněji omezovat. Přístup, který škola
nastavila ke snížení absence, se tak jeví jako neefektivní, nedaří se naplňovat zejména vedení
žáků k důslednému dodržování interně nastavených pravidel a uvědomění si osobní
odpovědnosti ke vzdělávání. Nezanedbatelným problémem je poměrně vysoká neúspěšnost
žáků v průběhu studia, o čemž svědčí časté přestupy žáků mezi obory vzdělání, případně
odchody žáků ze školy.
Zpracované strategii předcházení školní neúspěšnosti chybí návaznost práce předmětových
komisí vedoucí k efektivnosti poskytované podpory. Účinnost realizovaných dílčích
opatření není dále vyhodnocována. Školou zabezpečované poradenské služby s ohledem
na počet žáků, řešení absence a větší míry neúspěšnosti žáků vyžaduje, aby došlo k rozšíření
školního poradenského pracoviště o dalšího pedagogického pracovníka a řešení
problematiky školní neúspěšnosti komplexněji.
Škola prezentuje svou činnost, výsledky a úspěchy na internetových stránkách školy,
oficiálním facebookovém profilu, ve výroční zprávě a na akcích, např.: Den řemesel, Den
otevřených dveří atd. Je zapojena mimo jiné do projektu kombinující personální podporu,
osobnostně sociální a profesní rozvoj pracovníků ve vzdělávání, inovativní vzdělává ní
a spolupráci s rodiči žáků a veřejností. Důraz klade na rozvíjení spolupráce s více než
desítkou profesních organizací, jejichž členem se stala. Vedení školy se zúčastňuje jednání
těchto organizací a informují o situaci v učňovském školství v jednotlivých profesích.
Některá sdružení jsou velmi aktivní a pomáhají se sponzorskými dodávkami materiálů pro
výuku a soutěže, zpracovávají odborné texty nebo pořádají soutěže dovedností žáků.
V současnosti mají žáci školy možnost absolvovat odborný výcvik u mnoha subjektů.
S organizací Moravskoslezský pakt zaměstnanosti spolupracuje škola při umísťování žáků
do firem prostřednictvím rozhovorů s žáky o jejich motivaci. Ve spolupráci se statutárním
městem Ostrava a Úřadem práce škola pořádá také kurzy v rámci vzdělávání dospělých.


                                             5/9
Žáci školy se zapojují do předmětových, vědomostních, odborně-dovednostníc h
i sportovních soutěží na školní, regionální, celostátní i mezinárodní úrovni. Největších
úspěchů dosahují v soutěžích dovednostních. Mezinárodní soutěží v loňském roce byly
studentské projekty v programu TurboCAD, kdy žák získal prvenství. V průběhu inspekční
činnosti probíhalo na škole Moravské kolo v učňovské soutěži oboru tesař. Nabídka kroužků
je zaměřená na sport a využití nových technologií. V minulém školním roce se žáci školy
v rámci výuky i nad její rámec zúčastnili více než padesáti vzdělávacích, sportovních,
kulturních, preventivních a odborných akcí.


                                         Závěry
Vývoj školy
– Od roku 2022 se počet žáků mírně zvýšil zejména ve dřevozpracujících oborech.
– Od poslední inspekční činnosti ve školním roce 2022/23 došlo ke změně ve funkci
  zástupkyně ředitele školy.
– Škola udržuje oborovou skladbu zaměřenou na řemeslnou činnost.
– Postupná modernizace a zkvalitňování materiálních podmínek pro teoretické i praktické
  vzdělávání žáků a podpora spolupráce v rámci odborného vzdělání i se sociálními
  partnery.
– S ohledem na závěry inspekčních výstupů ve školním roce 2022/2023 škola doposud
  účinně nevyhodnocuje efektivitu přijatých opatření ke snižování absence, motivaci žáků
  ohrožených potenciálním předčasným odchodem ze vzdělávání a ke zlepšování jejich
  výsledků.
Silné stránky
– Kvalitní, intenzivní a oboustranně přínosné partnerské vztahy se smluvními pracovišti,
  regionálními zaměstnavateli a stavebními i dřevozpracujícími firmami a rovněž účelná
  spolupráce s více než desítkou profesních organizací, jejichž se stala členem se promítají
  do kvality odborného vzdělávání a vytvářejí podmínky pro lepší uplatnitelnost absolventů
  na trhu práce. (1.5)
– Přínosné sdílení zkušeností při pořádání i účastí soutěží učňovských dovedností
  v oblastech profilujících školu především ve stavebnictví a dřevovýrobě, vytváření
  partnerství mezi školami. (5.3)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Slabé stránky (oblasti ke zlepšení)
– Dílčí nedostatky v řízení pedagogických procesů, které negativně ovlivňují vzdělávac í
  výsledky jednotlivců i celé školy. Škola se zatím nezabývá průběžnými výsledky
  i výsledky žáků u maturitní zkoušky komplexně. (1.1)
– Škola doposud účinně nepracuje s žáky ohroženými školní neúspěšností, jejich vnitř ní
  motivací ke vzdělávání a vysokou absencí. Kontrolní systém neposkytuje vedení školy
  vždy zásadní zpětnou vazbu a možnost přijetí odpovídajících opatření. (2.1)
– Nesystematická spolupráce učitelů v činnosti předmětových komisí při sdílení informac í
  o pokrocích žáků a poskytování vzájemné koordinace s vedením školy. (3.1)



                                            6/9
– Další vzdělávání pedagogických pracovníků nezohledňuje potřeby školy vzhlede m
  ke zvyšování kvality výuky a výsledkům vzdělávání žáků. (3.5)
– Pedagogové ve výuce v nižší míře podporují rozvoj kritického myšlení žáků a nevedou
  žáky k vyhodnocení vzdělávacích cílů. (4.1)
– Minimálně jsou žákům nabízeny aktivity podporující využívání různých informač níc h
  zdrojů. (4.2)
– Pedagogové do výuky systematicky nezařazují úlohy odlišné kognitivní náročnosti.
  Přirozenou součástí výuky není formativní hodnocení, vrstevnické hodnocení žáků
  a podpora sebereflexe vlastního pokroku. (4.3)
– Škola nepřijímá efektivní opatření vedoucí ke zlepšování vzdělávacích výsledků žáků.
  (5.1)
– Žáci nejsou dostatečně motivovaní k dosahování dobrých studijních výsledků. (5.3)
– Není nastavena optimalizace výuky maturitních předmětů s důrazem na přípravu žáků
  k maturitní zkoušce. (5.4)
– Činnost školního poradenského pracoviště se dostatečně nevěnuje podpoře zvýšení
  úspěšnosti žáků ve vzdělávání a při jeho ukončování. (6.2)
Číselné označení odkazuje na kód kritéria v příslušné modifikaci. Znění kritéria je dostupné
na adrese: kriteria.csicr.cz
Doporučení pro zlepšení činnosti školy
– Zefektivnit práci s žáky v oblasti prevence vysoké absence a při řešení přijímat motivač ní
  opatření, jejichž účinnost bude pravidelně vyhodnocována. Systematicky motivovat žáky
  k úspěšnému ukončení vzdělávání. Nastavit řízení pedagogických procesů tak, aby byly
  efektivní, kvalitní a přizpůsobené potřebám žáků vedoucí ke snížení jejich školní
  neúspěšnosti.
– Analyzovat příčiny neúspěšnosti žáků v průběhu a při ukončování vzdělávání, přijímat
  účinná opatření a důsledně vyhodnocovat jejich naplňování.
– Účelně aplikovat aktivizující formy a metody výuky, využívat diferencované úkoly
  s ohledem na znalosti schopnosti žáků. Zapojit žáky do evaluačního procesu ve výuce,
  především využíváním sebehodnocení a vzájemného hodnocení žáků podle stanovenýc h
  kritérií.
– Stanovit předmětové komise pro jednotlivé maturitní předměty a podporovat efektivní
  výměnu zkušeností mezi vyučujícími, která povede ke zkvalitňování vzdělávac ího
  procesu. Účinnost přijatých a realizovaných opatření průběžně vyhodnocovat s ohledem
  na poskytování podpory žákům ohroženým školní neúspěšností.
– Optimalizovat výuku maturitních předmětů s důrazem na přípravu žáků k maturitní
  zkoušce.
– Průběžně získávat zpětnou vazbu, zda výuka odpovídá požadavkům na maturitní zkoušku
  v souladu s obsahovým zaměřením školního vzdělávacího programu.
– Rozšířit a zefektivnit činnost školního poradenského pracoviště za účelem podpory
  zvýšení úspěšnosti žáků vzdělávání a při jeho ukončování.
– Zaměřit další vzdělávání pedagogických pracovníků na prohloubení metodickýc h
  dovedností se zacílením na zlepšení výsledků žáků u maturitní zkoušky.



                                            7/9
– Využívat stipendijní řád k podpoře a k účinnější motivaci výsledků vzdělávání žáků.
– Dbát na bezpečnost a koordinaci stavebních úprav ve škole a dále zajistit, aby byly
  dodržovány všechny bezpečnostní normy pro ochranu žáků a ostatních osob v prostorách
  školy.


                                   Stanovení lhůty
Česká školní inspekce v souladu s § 175 odst. 1 školského zákona ukládá řediteli školy
ve lhůtě do 15 dnů od marného uplynutí lhůty pro podání připomínek k obsahu
inspekční zprávy, resp. od doručení stanoviska k připomínkám, přijmout opatře ní
k odstranění nedostatků zjištěných inspekční činností. Tyto nedostatky jsou
formulovány v části slabé stránky (oblasti ke zlepšení). Ve stejné lhůtě písemně
informujte Českou školní inspekci, jaká byla přijata opatření, a to prostřednictvím
datové schránky (g7zais9).


            Seznam dokladů, o které se inspekční zjištění opírají
 1.   Školní vzdělávací programy platné ve školním roce 2024/2025
 2.   Školní řád platný od 30. 8. 2024
 3.   Dokumentace vztahující se k maturitní zkoušce, školní roky 2022/2023, 2023/2024
 4.   Stipendijní řád platný ze dne 26. 8. 2024
 5.   Výroční zpráva o činnosti školy za rok 2023/2024
 6.   Souhrnná dokumentace k oblasti výchovného poradenství a prevence rizikové ho
      chování žáků, školní rok 2024/2025
 7.   Personální dokumentace pedagogických pracovníků školy (vzorek)
 8.   Plán dalšího vzdělávání pedagogických pracovníků na školní rok 2024/2025
 9.   Plán práce včetně plánu kontrolní a hospitační činnosti, hospitační záznamy, školní
      roky 2023/2024, 2024/2025
10.   Zápisy z pracovních porad, pedagogických rad a porad předmětových komisí
      konaných ve školních letech 2023/2024 a 2024/2025 (vzorek)
11.   Rozvrh hodin tříd a učitelů ve školním roce 2024/2025
12.   Třídní knihy vedené ve školním roce 2024/2025 (vzorek)
13.   Školní matrika vedená ve školním roce 2024/2025 (vzorek)
14.   Koncepce rozvoje školy na období 2020 – 2026
15.   Dokumentace k organizaci odborného výcviku ve školním roce 2024/2025 (vzorek)
16.   Dokumentace školy k zajištění bezpečnosti a ochrany zdraví žáků, školní rok
      2024/2025 (vzorek)
17.   Smlouva o zajištění školního stravování platná ve školním roce 2024/2025
18.   Dokumentace k finančním podmínkám školy, školní rok 2024/2025 (vzorek)




                                           8/9
                                      Poučení
Podle § 174 odst. 11 školského zákona může ředitel školy podat připomínky k obsahu
inspekční zprávy České školní inspekci, a to do 14 dnů po jejím převzetí. Případné
připomínky zašlete prostřednictvím datové schránky (g7zais9), a to k rukám ředitelky
inspektorátu.
Inspekční zprávu společně s připomínkami a stanoviskem České školní inspekce
k jejich obsahu zasílá Česká školní inspekce zřizovateli a školské radě. Inspekční
zpráva včetně připomínek je veřejná a je uložena po dobu 10 let ve škole nebo školském
zařízení, jichž se týká, a v místně příslušném inspektorátu České školní inspekce.
Zároveň je inspekční zpráva zveřejněna na webových stránkách České školní inspekce
a v informačním systému InspIS PORTÁL.


Složení inspekčního týmu a datum vyhotovení inspekční zprávy

 PhDr. Ing. Ivana Teichmannová, školní inspektorka, vedoucí inspekčního týmu
 Mgr. Ing. Martina Colledani, školní inspektorka
 Mgr. Daniel Jakubek, Ph.D., školní inspektor
 Mgr. Lukáš Kubiena, školní inspektor
 Mgr. Hana Kukučková, školní inspektorka
 Ing. Hana Maľarová, školní inspektorka
 Ing. Klára Kudlíková, kontrolní pracovnice
 Bc. Irena Heryánová, DiS., kontrolní pracovnice
14. 2. 2025




                                         9/9
